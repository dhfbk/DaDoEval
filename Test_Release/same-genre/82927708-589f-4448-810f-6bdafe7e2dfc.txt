Vi ringrazio di essere intervenuti. Cercherò di parlare adagio e chiaro e se qualcuno avrà bisogno di spiegazioni e di traduzioni l’amico Montanari è a disposizione soprattutto per la lingua inglese e americana. Vi ringrazio di essere intervenuti; avevo il vivo desiderio fin dal primo momento di riprendere, anzi di prendere i contatti diretti con i rappresentanti della stampa. Non so in quale forma ma questi contatti dovranno diventare periodici o fissi. Vedremo insieme se io trovo il tempo necessario, l’opportunità di farle spesso queste conferenze, sarò lietissimo. In ogni modo terrò conto del vostro desiderio oltre che della esigenza che viene dalla necessità di sostituire un contatto diretto alla mancanza di un Parlamento e alla mancanza di altri contatti con l’opinione pubblica, specialmente per quello che riguarda la stampa estera. Io mi riservo di vedere i miei amici e colleghi d’Italia e poi forse d’istruire incontri periodici tutti insieme o separatamente come meglio sembrerà. In qualche caso è il Ministro degli Affari Esteri che parla e forse è più interessante avere direttamente contatti con i rappresentanti della stampa estera; in qualche altro sono i problemi generali di politica interna i quali possono avere sino ad un certo punto interesse per la stampa estera. Voi permettete che io vi rivolga la parola come colleghi, vi dirò che una delle sofferenze di questa crisi e del dopo-crisi è stata questa di vedere sospettato il mio carattere di giornalista liberale cioè che pone a base della sua attività la libertà di stampa. Qualcuno mi ha detto: non basta dichiararlo bisogna farlo. Ebbene, egregi colleghi, poiché sono stato giornalista senza presumere molto di me vi darò qualche connotato della mia persona come giornalista. Sono stato internato, la prima volta, in Austria perché come direttore di un giornale di Trento, «Il Trentino», mi sono rifiutato, badate bene in tempo di guerra, di pubblicare il comunicato dello esercito austriaco nel momento in cui questo esercito entrava in conflitto diretto con l’esercito italiano. Badate che allora ero ufficialmente cittadino austriaco poiché ero di Trento e Trento dai tempi antichi della Confederazione germanica apparteneva appunto all’Austria. Io mi sono rifiutato di farlo e con le mie mani ho scomposto l’ultimo numero del giornale alla vigilia della dichiarazione di guerra all’Italia: 24 maggio. Se volete controllare, controllate pure, troverete che il giorno 25 «Il Trentino» non è uscito; era già composto quando mi si è imposto dalla polizia austriaca di pubblicare non dico degli elogi ma semplicemente il comunicato dell’esercito austriaco, comunicato che naturalmente era tutto inteso ad avversione ed urto contro l’Italia che in quel momento era entrata in guerra al lato degli alleati. Io ho scomposto questo giornale. Sono partito e ciò non mi ha evitato di venire confinato in Austria, nel centro della Monarchia, abbandonando completamente il mio posto, il mio giornale ed il mio paese in cui ero anche deputato. Questo è il primo connotato per la libertà di stampa ed è, lo confesso, la fierezza di un giornalista. Il secondo è che il mio giornale nel 1926 veniva incendiato dai fascisti. La prima tipografia, sempre a Trento – perché ce n’erano due di tipografie, una dove si lavorava per altri giornali ed una per il quotidiano «Il Trentino» – veniva incendiata ed ho dovuto assistere impassibile all’incendio, al falò della raccolta dei giornali e di tutta la documentazione che avevo accumulato per tanti anni. Ho dovuto assistere impassibile a questo incendio, mentre d’altro canto, poco dopo dovevo lanciarmi nell’altra casa dove c’era la tipografia, perché al piano di sopra c’era la mia famiglia. Io stesso sono entrato ed ho cercato di salvare il salvabile, mentre i fascisti con grandi stanghe di ferro cercavano di distruggere le composizioni e le macchine tipografiche. Vi ho detto il secondo connotato per la libertà di stampa. A malapena ho potuto salvarmi e solo il mio disperato coraggio è riuscito ad impedire che la folla invadente e violenta entrasse nell’abitazione dove stavano le mie tenere bambine nel piano superiore della casa dove c’era la tipografia. A Roma ero segretario del Partito popolare dopo che Don Sturzo aveva dovuto abbandonare il posto. In quel tempo dovetti subire un’altra violazione della libertà di stampa: la distruzione del «Popolo» e la soffocazione del settimanale «La Libertà» che, dopo il Popolo rappresentava l’opinione del mio partito. Ricordatevi giornalisti amici ed anche avversari che questa storia non sapete che noi abbiamo perduto la battaglia contro il fascismo agli inizi per parecchie cause ma una forse e principale fu quella che avevamo fede assoluta nella libertà di stampa. Io mi ricordo che i miei colleghi dell’Aventino chiedendo a me più esperto di altro paese in cui si erano sviluppati gli avvenimenti durante la guerra e cioè l’Austria e Vienna, chiedevano a me: credi tu che in Italia sia possibile governare senza libertà di stampa? Io rispondevo di no e ne ero tanto convinto che dicevo: lasciateli fare perché fra non molto il popolo rovescierà questa gente che nega la libertà di stampa. Ora questa nostra fede cieca e assoluta nella libertà di stampa ci ha traditi: Se avessimo veramente creduto che il popolo italiano si lasciasse strappare senza violenza e senza resistenza alcuna la libertà di stampa, noi probabilmente non avremmo agito come agiamo. Abbiamo agito così in buona fede tanto eravamo convinti che non fosse possibile nel 1925/26 governare senza libertà di stampa. Ricordate bene che se taluno di voi che è rimasto in qualche altro paese come osservatore del fascismo e dell’avvento del fascismo avesse analizzato la situazione in Italia avrebbe avuto sicuramente anche egli questa illusione che fosse impossibile governare un popolo modernamente senza libertà di stampa. Questa nostra fede cieca in una conquista ormai definitiva in realtà è stata la nostra debolezza ma non il nostro difetto e mancanza di convinzione. Volete un altro connotato della mia vita come giornalista? Vi dirò che sono finito in prigione e che poi uscitone a stento dopo 16 mesi, interrompendo una condanna che mi avrebbe portato a due anni e mezzo, io sono vissuto a fare il traduttore, senza il mio nome, incognito, bandito ormai da qualsiasi possibilità; nessun giornale, nessun editore osava mettere il mio nome e solo editori, a cui penso con riconoscenza e gratitudine, con pseudonimi mi hanno reso possibile la vita e solo ad un certo momento rifugiatomi nella storia e nel passato occupandomi di incunaboli invece che di giornali, ho potuto salvare la mia esistenza fisica e la mia dignità morale. Amici miei, vi ho forse raccontato tutto questo per vantare la mia vita? No! Io non ho fatto nulla di più di quello che era il mio dovere. E non è per vantarmi che ricordo queste cose, ma per dirvi: badate che chi vi parla ha pagato la sua parte, per la libertà di stampa, non dubitate della sua parola. Io vi ripeto oggi: sono intimamente persuaso che nessuno Stato moderno può vivere governato senza la libertà di critica, libertà di controllo della opinione pubblica e, quindi, senza la libera funzione della stampa. E questo vale per gli articoli, per i commenti e, persino, per la satira. Lo ho ripetuto in quest’ultima crisi; ho chiesto a voi colleghi la sincera collaborazione, ve l’ho chiesta e qualcuno di voi ha male interpretato le mie parole dette durante la crisi Parri. Non è che io volessi fare atto di opposizione in quel momento, lo dico francamente, ho parlato in quel momento come ministro degli Affari Esteri; a me importava, soprattutto, che delle parole male interpretate, perché queste non erano certo le intenzioni del presidente Parri, qualche frase che ha spiegato come ritorsione polemica, potesse essere interpretata nel senso che ci fosse veramente tra noi aderenti alla coalizione persone che potessero pensare di governare contro la stampa e senza libertà di stampa. Aggiungo ed inserisco una parola di ringraziamento per quello che avete fatto, egregi colleghi di qualunque nazione, che siete qui, per rendere comprensibile al vostro pubblico la complessa e difficile situazione italiana. Forse fra i popoli che più ci comprendono e che possono comprenderci più facilmente è il francese, il quale ha attraversato una crisi di vari partiti e si trova in una situazione analoga di sviluppo di questioni istituzionali. Esso è forse quello che dalla sua esperienza trae luce e possibilità di comprendere le difficoltà della nostra crisi ed il proposito sincero di questi sforzi di collaborazione. Voi, miei colleghi, avete avanti a voi non un governo della Democrazia Cristiana, ma voi avete nel governo un ministro degli Affari Esteri il quale è nelle sue convinzioni francamente e onestamente democratico cristiano ma è rappresentante di una corrente che va dalla destra alla sinistra e che rappresenta nel mezzo e nel centro la risultante di questi sforzi che si chiamano libertà nella democrazia. Ricerca, passaggio del popolo italiano su questo ponte ristretto verso la sua Costituente e verso la sua forma democratica normale. Amici miei, voi lo so dovete fare un certo sforzo per rendere possibile e far capire al vostro pubblico, specialmente al pubblico americano che ha avuto rapidamente un numero di elezioni in più periodi e al pubblico inglese che ha fatto rapidamente le sue elezioni politiche, di far comprendere le difficoltà in cui noi ci troviamo. Noi ci avviciniamo con la dichiarazione del governo alleato alla unificazione della giurisdizione italiana definitiva [che] ci offre la possibilità di preparare tecnicamente le elezioni le quali avvengono dopo 20 anni di ignorata rappresentanza democratica e che debbono ricostruire riallacciandosi ai tempi del passato perché badate bene certe volte qualcuno di voi non conoscendo il passato ed essendo, beato lui, molto giovane sembra che ci consideri come uomini completamente staccati dalla tradizione democratica. Noi abbiamo subito una crisi di passaggio, ma abbiamo nella nostra storia, nello sviluppo dello Stato liberale, innegabilmente delle basi democratiche. Ora io dico: se vi ringrazio per lo sforzo che voi fate onestamente di rendere comprensibile la nostra situazione, io faccio appello anche in questa occasione a questa vostra collaborazione. Faccio appello non in nome dell’Italia, faccio appello in nome degli ideali di democrazia, di libertà e di fraternità fra le nazioni che ci sono comuni. È in fondo lo stesso ideale che i vostri Stati e i vostri uomini di Stato ricercano. La ricerca ansiosa di questa pace, la ricerca ansiosa di questa base di convivenza è la ricerca di un nuovo mondo, faticosa ricerca, e se ho da chiedervi un argomento per comprendere le nostre difficoltà e forse anche degli errori che possono commettere anche altri uomini di Stato che sono più progrediti e più avanzai di noi e che tuttavia si trovano in un momento di impaccio e di imbarazzo dal quale io mi auguro che ne escano più che mai rinforzati nell’unione dei grandi e piccoli Stati, perché l’avvenire del mondo è assolutamente legato a questa fraternità e solidarietà. Se cade questa, il mondo nuovo non viene e noi ripiombiamo fatalmente nel mondo degli odii, nelle ostilità, nella preparazione di altre guerre. Voi mi dite: questi discorsi potranno essere buoni discorsi, ma dopo i connotati che vi ho dato della mia persona, io credo e spero che voi potrete credere alla mia parola e che non dubiterete, come è stato fatto, delle mie dichiarazioni, e che dal mio governo – del resto se voi seguite da vicino potete controllare i miei ministri, il mio tempo, la intensità della preparazione a cui debbo dedicarmi – dal mio governo, dalla mia direzione non è partito nessun cenno, nessuna autorizzazione a intervenire nella questione della stampa. Però, voi mi direte: abbiamo avuto un incidente in questi giorni; abbiamo avuto dei sequestri di giornali. Ebbene, questo è avvenuto per iniziativa del prefetto di Roma, e sono avvenuti per la decisione della propria coscienza che io completamente rispetto. Vi devo ricordare questa situazione anomala in cui noi ci troviamo: Nonostante la nostra buona volontà noi non abbiamo una legge sulla libertà di stampa che si riattacchi all’antica legge fondamentale che poi si è sviluppata dopo il 1906. La legge del 1906 aboliva il sequestro; non lo ammetteva che per sentenza del magistrato. Si faceva eccezione soltanto per gli stampati interessanti il buon costume. Questa legge naturalmente non esiste più, perché, nel frattempo, è intervenuto il fascismo e sono intervenuti i nuovi codici. Oggi chi pone mano sopra la situazione legale? Chi cerca gli espedienti per risolvere la situazione? Un funzionario che si trova nella zona di responsabilità non trova una legge. Voi mi dite: perché non l’avete fatta? Verissimo: gli alleati ce l’hanno raccomandato altre volte. Perché non l’abbiamo fatta? Non l’abbiamo fatta perché siamo stati pressati da troppe altre questioni. Perché abbiamo avuto troppi altri problemi da risolvere e ci pareva che una legge di questa fatta fosse opportuno risolverla al momento in cui agissero i partiti democraticamente investiti dal popolo con le elezioni. C’è una serie di problemi che ogni volta che cerchiamo di affrontare, concludiamo col dire: ne parleremo alla Costituente, perché sentiamo che questo governo provvisorio, il quale è rappresentativo della maggioranza del paese, non ha tuttavia l’investitura normale per simili leggi. Abbiamo discusso altre volte, ed abbiamo rinviato pensando che non fosse necessaria e che si potesse tirare avanti senza questa legge formale. Ma la nostra situazione è divenuta senza dubbio anormale. Vi ricordate che per un certo lungo periodo abbiamo avuto la censura [da] parte alleata. Per un lungo periodo abbiamo avuto le autorità alleate che interferivano nella gestione della stampa; per un altro periodo abbiamo avuto una Commissione Nazionale per la Stampa la quale doveva prendere le sue risoluzioni più importanti. Durante questo periodo gli alleati ci chiesero una volta il sequestro e la sospensione di un giornale «Il Pettirosso» il quale conteneva una vignetta che era interpretata come offensiva dell’esercito. Se voi prendete in mano quel «Pettirosso» vedrete che si trattava di un negro che portava le scarpe. Ciò poteva essere interpretato come un’offesa all’esercito e difatti abbiamo deplorato la cosa. Abbiamo fatto ciò che ci veniva chiesto. Voi non potete negare che nello sviluppo dei giornali cosiddetti umoristici e satirici dell’epoca c’è un inasprimento di stile, una violenza di stile notevole. Il prefetto di Roma che non è un funzionario dell’antico regime, ma un uomo che viene dalla democrazia liberale, cioè dalla democrazia del lavoro, un antifascista notorio che non ha quindi coscienza che possa essere turbata dal sospetto che lo si possa mettere in causa come uomo e come reazionario, questo prefetto è stato scosso soprattutto dal problema morale. Quale è la situazione di Roma attualmente? Noi a Roma, dove dovremmo essere, come qualcuno ha scritto un paese senza libertà di stampa, abbiamo 22 quotidiani e circa 120 fra riviste e rivistine e periodici settimanali. È abbondante anche la produzione di settimanali di varietà e di giornali enigmistici. Se voi prendete in mano il terzo giornale che è stato sequestrato «La Cicala» voi vedrete in verità che è un giornale il quale in un momento in cui la miseria batte alla porta di tanta popolazione, in un momento in cui la esigenza della vita diventa tale che io oggi fino alle tre mi sono trattenuto con gli statali che mi venivano a chiedere aiuto, dopo aver venduto tutto quello che potevano per poter vivere, perché sapete che gli impiegati vendono gli ori della famiglia, gli oggetti più preziosi della famiglia per poter vivere, in un momento di tale angoscia sociale, che ci sia un ambiente che paghi 50 lire un giornaletto di tale fatta solo perché ha delle tendenze morbose e pornografiche, in cui il concorso sia il più bel nudo artistico o il decolté mascherato, ambiente dove evidentemente si fa il servizio di rapporti extraconiugali di ogni genere, non vi pare che possa un uomo, un prefetto di Roma, essere preoccupato di questo dilagare di stampa che usa e non usa il debito riguardo al malcostume? Io per la verità sono proprio innocente. Mi sono trovato rappresentato come una sgualdrina che balla con un quadrato sulla testa. L’ho saputo dopo il sequestro. Probabilmente senza il sequestro non l’avrei mai saputo perché non arrivo. Non c’è in nessun capitolo nelle mie premesse governative che mi obblighi a leggere tutti i giornali e molto meno i giornali umoristici. Non lo avevo letto. Mi sono trovato lì. Mi dispiace per quel quadrato di un prete, perché il quadrato di un prete, che in genere sono dei gentiluomini che lavorano nel campo spirituale ed hanno lavorato a Roma per proteggere uomini perseguitati di tutte le tendenze politiche, di tutte le religioni, che hanno lavorato perché avevano fede anche essi come forse non l’avevano in altri tempi, nell’avvenire e nello sviluppo dello Stato in libertà ed avevano fede anch’essi nel Secondo Risorgimento italiano. Mi è rincresciuto che un segno religioso potesse essere messo sopra a quella donna che aveva la testa del presidente del Consiglio: che il presidente del Consiglio venga paragonato ad una sgualdrina, a me può interessare fino ad un certo punto, ma che simboli religiosi vengano usati a questo riguardo, credo che sia una cosa deplorevole. Specialmente per i simboli religiosi che riguardano i Papi: faccio presente che noi ci troviamo a Roma, in una situazione particolare nei confronti della Santa Sede. Abbiamo un certo obbligo morale. Sono sicuro che se la Santa Sede fosse circondata da inglesi, americani, o russi, nessuno di questi mancherebbe a questo dovere di rispetto, perché questa Sede che si può giustificare in un senso o in un altro, è comunque una grande forza morale ed in certi momenti si è imposta anche alla tirannia germanica. Ora, amici miei, tutte queste sono considerazioni postume. Dopo avvenuto il sequestro mi sono fatto mandare i giornali per vedere che diavolo ci fosse dentro. Il giornale è tutto pieno di critiche e di commenti al governo e tutto questo è un suo diritto ed è nostra fortuna; perché se le critiche sono fondate, impariamo; se le critiche sono infondate il pubblico ci esalta in confronto di critici falsi. È nel suo diritto, però dico in genere i giornali debbono salvare il pudore e la pudicizia anche nei confronti delle autorità dello Stato. Se mettere le scarpe ad un negro e diciamo che con quelle scarpe cammina male, ciò può essere interpretato male per l’esercito alleato che è venuto insieme ad altri a liberare l’Italia e abbiamo tenuto conto di questo sentimento. Io domando se oggi ci può essere qualcuno che dica che è fuori luogo quanto provvedemmo allora. Considerate bene questo caso. Io questa mattina ho parlato con un autorevole americano il quale mi ha detto: la mia prima impressione è che questi sequestri non sono producenti. Lei ha visto di che si tratta? Gli ho detto. Quando glielo ho spiegato la sua impressione è stata diversa. Forse tutti coloro che non vedono i giornali giudicano la cosa diversamente, ma io sono convinto di questo, amici miei, che voi avete ragione in un caso; bisogna per salvare la libertà di stampa rendere possibile la moralizzazione della stampa. Bisogna che le cose vengano messe in mano del magistrato, del giudice. Voi lo avete nella vostra legislazione; noi lo avevamo prima del fascismo. Ci dobbiamo tornare. Non so quando i miei colleghi di governo crederanno opportuno farlo, se subito o differire come abbiamo fatto altre volte. Ma certo questa è la strada per assumere una posizione di libertà di stampa e contemporaneamente combattere il vizio dove si manifesta. In questo caso, certo che io ho pochissima fede ed ho pochissima fede, lo dico francamente, nella forza creativa dello Stato; a me pare che quello che valga di più sia un senso di onore fra giornalisti stessi. I giornalisti che sono degni di questo nome ne comprendono l’alta moralità. Nelle loro libere associazioni debbono introdurre il costume dell’onore morale e poi risolvere il problema. Sapete voi perché giudicate così severamente questi sequestri? Perché nel vostro paese, specialmente in America e in Inghilterra avete due cose: il senso di responsabilità della classe giornalistica, il senso dell’onore e del fair play, tanto per quello che riguarda la diffamazione e l’attacco privato per cui il giornalista assume tutte le responsabilità se crede che l’attacco sia giusto, quanto per quello che riguarda il buoncostume e il malcostume. Quindi, io direi, se ho da fare un appello attraverso la stampa estera – ai miei colleghi d’Italia lo dirò direttamente – dirò: salvate voi la libertà di stampa perché la libertà di stampa è congiunta al senso di responsabilità. Più avete senso di responsabilità più la libertà è salvabile. Badate bene che l’esperienza dimostra quello che è necessario fare: soprattutto introdurre il senso di responsabilità. Se c’è senso di responsabilità voi vi accorgerete di quelli che sono i cattivi giornalisti e di quelli che sono dei borsari della stampa invece di essere professionisti nel senso della parola. Questo dipende dal senso di moralità del giornalista stesso. Mi propongo di parlare in questo senso anche ai rappresentanti della stampa italiana; mi propongo di parlare come uomo il quale ha fede nella maturazione della responsabilità del popolo italiano. Deve venire il momento in cui debba nascere una vera democrazia, in cui ci sia un autogoverno del popolo; deve venire il momento in cui il senso di responsabilità dovrà avere maggiore sviluppo e maggiore forza in modo che lo Stato debba intervenire solo nei casi di suprema delinquenza. Più libertà dovrà significare più senso di responsabilità. Il popolo italiano ha bisogno di questa forza, di questa dignità e per questo io quando faccio appello agli alleati, quando parlo di mutamenti nell’armistizio e di dare aria e respiro a questo popolo lo faccio non soltanto per ragioni economiche ma lo faccio anche per ragioni morali, per un senso di convinzione. Un popolo non è veramente capace di governare se stesso se non ha sviluppato al più alto grado il senso di responsabilità e questo popolo non può arrivare se accanto ai milioni che soffrono e alle città distrutte e non rialzate nemmeno di un palmo, se accanto a questo popolo c’è una città in cui una piccola minoranza di gaudenti cerca di fare dell’erotismo, allora questi danno in realtà al popolo italiano un aspetto negativo, come certi mercati di borsa nera che disgraziatamente sono stati tollerati finora, cosa che dà l’impressione al forestiero che passa in Italia che non ci sia ordine e che vi sia gente che gavazza e può far concludere che non è vero che ci sia miseria così grave. Ancora questa mattina dovevo scongiurare gli alleati di dirottare alcune navi altrimenti in dicembre non arriverà il pane, lo scarso pane che darà agli italiani le insufficienti mille calorie; questo è il vero dislivello che esiste ed è vera miseria. Sono pronto a dare quelle spiegazioni che credete con tono di sincerità e con tono da uomo convinto, da uomo che è stato messo a questo posto non per rappresentare un partito ma per difendere le esigenze comuni del popolo italiano. Tutto ciò affido alla vostra benevolenza, al vostro buon senso ed alla vostra collaborazione. Signor presidente, volevo chiedere se il suo ultimo pronunciamento sul modus vivendi per l’Italia è un pensiero personale o se c’è qualcosa di più concreto? Non è un mio desiderio personale: è un desiderio formulato che ha la sua documentazione e che dovrebbe avere, spero, un suo corso ed una sua meta. Lei ha qualche elemento per ritenere che questo suo ultimo passo abbia successo? Ho trovato che gli alleati si sono trovati davanti a due vie: o aprire la via verso la pace, oppure, se questo non è possibile, cercare un modus vivendi. Certo noi conosciamo la buona volontà degli alleati di aiutare il popolo italiano a risollevare le sue sorti. Ma questo, secondo me, non è possibile che ottenendo una sostituzione dell’armistizio con un modus vivendi. Non è nemmeno una pace provvisoria nel senso generale, come si credeva una volta, ma il modus vivendi è una terza ipotesi che è la minima verso cui si può andare per risolvere momentaneamente la questione senza pregiudicare e senza toccare e risolvere tutte le questioni territoriali. Signor Presidente in che cosa consisterebbe questo modus vivendi? Quali sono le minime richieste italiane? Mi pare di averlo detto nelle mie dichiarazioni ufficiali che non vorrei guastare; soprattutto queste formule riguardano i rapporti economici. Signor Presidente, come Ministro degli Affari Esteri Lei può dare qualche reazione all’articolo del Maresciallo Tito circa un suo desiderio di riavvicinamento alla Italia che, lui dice, è impedito dai fascisti? Lei avrà letto le dichiarazioni di Tito di oggi Mi è stato sunteggiato rapidamente e non potrei rispondere al testo come tale. Lui dice che ogni volta che ha cercato l’accordo è stato sempre intralciato dai fascisti italiani. La situazione è questa: noi abbiamo cercato il riavvicinamento alla Jugoslavia per tutte le vie possibili e diplomatiche; quella più naturale era di pregare le Tre grandi Potenze di interessarsi presso la Jugoslavia perché si possa istituire o stabilire relazioni diplomatiche normali o quasi normali. Voi sapete cosa vuol dire quasi normali. C’è stato un momento, circa quindici giorni fa in cui mi pareva di avere raggiunto questa possibilità. Non so per quale ragione; se per ragioni politiche interne o per ragioni di politica estera, è avvenuto un certo irrigidimento. Non ho difficoltà a dirvi che noi siamo disposti a qualunque sforzo per metterci in relazione e discorrere con gli amici jugoslavi. Voi sapete l’atteggiamento che ho preso a questo riguardo, però la questione che si è sollevata in queste trattative è quella dei deportati. Loro li chiamano diversamente. Cosa facciamo degli italiani che sono stati deportati verso il centro per una ragione o per l’altra dalla zona di Trieste, dalla zona A ed eventualmente anche dalla zona B, dei quali non abbiamo nessuna notizia? Noi, non vuol dire noi governo, ma noi padri e noi famiglie; è una cosa che impressiona la nostra gente e che noi non possiamo tranquillizzare senza averne notizia. Ora che cosa hanno risposto in fondo da parte jugoslava? Sta bene; ma anche noi abbiamo una questione da risolvere: voi avete in Italia degli slavi che sono nemici del governo attuale e che si sono rifugiati in Italia; quindi voi dovete regolare questa partita. Noi abbiamo risposto: per quanto possibile sì, però bisogna tenere presente che la cosa è diversa perché questi si sono rifugiati in Italia ma non li abbiamo trasportati noi come, invece, avete fatto voi. Si tratta di gente che è in rapporti particolari con le truppe occupanti e con le organizzazioni alleate. Non è che siano in mano nostra, non è che li abbiamo in campi di concentramento. Comunque, non è che ci siamo rifiutati di discutere anche di questo, ma abbiamo detto: dateci una missione particolare di croce rossa che possa andare a vedere e tranquillizzare la nostra gente e sapere come si trovano, cosa fanno, se sono ancora in vita. Io sono stato commosso quando ho avuto un telegramma da una madre in questo senso: cercate affinché ci possa essere una notizia almeno per Natale. Ma credete voi che possa un governo rimanere sordo a questi richiami? Loro usano chiamarci fascisti tutti in blocco. È un artificio polemico che non posso accettare. Qui al governo abbiamo degli uomini che hanno rinunciato alla vita civile per tanti anni, che sono stati in prigione e che hanno pagato di persona. Quindi abbiamo una garanzia nel nostro passato che non può metterci tutti in blocco come fascisti. Io non voglio negare che quando nascono i conflitti tutti abbiano delle colpe, nel contempo la stampa è difficile poterla equilibrare. Però innegabilmente questi sono fatti ai quali io mi riferisco. Con questo non voglio concludere che io non speri ancora, anzi «spero contra spem» e che è necessario che la diplomazia ci conduca ad un contatto, ad un affratellamento. Noi abbiamo bisogno di loro e loro hanno bisogno di noi e non è possibile che in questa parte di Europa ci si guardi come in una trincea in cagnesco, l’uno contro l’altro. Io mi sono augurato che la questione di Trieste rappresenti il ponte di collaborazione e non uno sbarramento. [Sunto dattiloscritto] Il Presidente ha esordito dicendo di aver creduto per deferenza verso la stampa di altri paesi, di avere con questa il suo primo incontro ma si propone prossimamente di prendere più ampi contatti con i rappresentanti della stampa italiana. Egli si presenta come collega in giornalismo che ha della funzione della stampa un concetto che ha informato tutta la sua vita. All’entrata in guerra dell’Italia egli, ancora cittadino austriaco irredento, venne internato a Vienna perché, come direttore del «Nuovo Trentino» , quotidiano di Trento, si rifiutò di continuarne la pubblicazione onde non dover pubblicare i comunicati ufficiali austriaci contro l’Italia intervenuta in guerra accanto agli alleati. Una seconda volta seppe dimostrare la sua concezione della stampa quando il «Nuovo Trentino» subì devastazioni ed incendi da parte di fascisti, ed egli riuscì a stento a salvare la propria famiglia, che abitava nella stessa casa, ma non a impedire la parziale distruzione della tipografia. Una terza volta, come segretario del Partito popolare subì la soppressione del «Popolo» e poi il settimanale «La Libertà» e finì in prigione onde non venire meno alla concezione dell’indipendenza e della libertà della stampa. Ritiene di avere quindi diritto di essere creduto quando, con questi precedenti, dichiara di essere persuaso che nessun regime moderno di vera democrazia può essere attuato senza la piena libertà di critica e di controllo dell’opinione pubblica, il cui organo è in gran parte la stampa. La legge italiana del 1906 aveva abolito il sequestro che non fosse per sentenza di magistrato, fatta eccezione per stampati offensivi al buon costume. Tale legge venne abolita dalla posteriore legislazione fascista che demandò ai prefetti i poteri del magistrato. È in base a questa situazione che gli alleati chiesero una volta la sospensione del «Pettirosso» ed in base a questa situazione giuridica il prefetto Bassano , uomo d’origine schiettamente antifascista e democratico, decidendo nella sua sfera d’azione e senza alcuna istruzione o influsso dall’alto, prese le ultime discusse decisioni. A ciò egli è stato indotto dalla situazione morbosa di Roma. Escono a Roma 22 quotidiani politici e circa 120 settimanali di vario carattere, fra cui 10 umoristici. Bastano queste cifre per dimostrare che è ridicolo il ritenere che non ci sia libertà di stampa. In questa fungaia vi sono però dei periodici che non corrispondono alle esigenze del buon costume. Una delle rivistine sequestrate di carattere esplicitamente erotico costa 50 lire il numero. Non è uno scandalo che in una città in cui tanti soffrono la fame ci possa essere anche un mercato nero della stampa? Comprendo gli scrupoli di coscienza del prefetto Bassano, il quale, non avendo altra legge in mano, si è valso di quella della pubblica sicurezza. Ma è giusto il dire che questa dei sequestri non è una soluzione. Noi abbiamo bisogno di sostituirla con due sistemi: quello della sentenza di una magistratura indipendente e quello del senso di responsabilità e dell’onore della stessa famiglia giornalistica. Non so ancora se […] potrà determinare il Consiglio dei Ministri ad affrontare anche questo problema di una legge sulla stampa che si credette poter rimandare, fra questa ressa di problemi incalzanti nella Costituente, ma certo è che le forme coattive dello Stato ben poco giovano se non c’è la consapevolezza del costume e la coscienza dell’onore giornalistico: Perciò al di sopra dei provvedimenti che prenderà il governo, io faccio appello al senso di responsabilità dei giornalisti. Deve sorgere anche fra noi un codice morale del giornalismo che rappresenta la forma più educativa e impegnativa della libertà ed a un tempo della responsabilità della stampa. Dopo alcuni accenni alla legislazione della stampa in America ed in Inghilterra, nella quale ultima le aziende possono essere talmente considerevoli che un giornale ne riesce rovinato per sempre, la pornografia è sottoposta ad una caccia spietata sulla base del Blasphemous Libel e del Obscene Books- Act , il presidente rivolge un vivo appello alla stampa perché non si presti in nessuna maniera a favorire la corruttela del costume e consideri anzi suo compito principale quello di combatterla in piena libertà e in piena consapevolezza per la sanità morale del popolo italiano. Al termine delle dichiarazioni sono state rivolte al presidente numerose domande, tra cui le più importanti riguardavano la notizia relativa all’eventuale nuovo modus vivendi fra l’Italia e gli alleati in sostituzione dell’armistizio, le relazioni con la Jugoslavia e quelle con la Francia. Il presidente, dopo aver ricordato la buona volontà dimostrata dagli Alleati di venire incontro ai desideri del popolo italiano e di risollevare le sue sorti, ha sottolineato come il modus vivendi sarebbe quel minimo verso cui si può andare per risolvere temporaneamente le questioni senza toccare il problema della Venezia Giulia. Richiesto il suo pensiero circa il recente discorso di Tito, il presidente ha confermato che da parte italiana si è sempre cercato il ravvicinamento alla Jugoslavia per tutte le vie possibili e particolarmente pel tramite delle tre grandi Potenze Alleate onde giungere a stabilire relazioni diplomatiche normali o quasi normali. C’è stato un momento, quindici giorni fa, in cui pareva di aver raggiunto questa possibilità, ma in seguito è avvenuto un certo irrigidimento. Il presidente ha soggiunto di essere pronto a qualunque sforzo pur di mettersi in relazione e discorrere cogli amici jugoslavi, ma di non poter rimanere sordo all’appello delle famiglie dei deportati, privi di qualsiasi notizia dei loro cari. Il presidente ha rilevato come da parte jugoslava si faccia dell’artificio polemico quando si tacciano in blocco di fascismo gli italiani il cui governo è formato da persone che pur di non sottomettersi hanno per anni rinunciato alla vita civile, pagando caramente di persona. Ha concluso dicendo di sperare «contra spem» che la diplomazia ci conduca ad un contatto e ad un affratellamento con gli jugoslavi nel reciproco interesse. Richiesto da ultimo sulle attuali relazioni con la Francia il presidente ha risposto che esse sono basate su sentimenti di tradizionale fraterna amicizia e che egli non può dimenticare che la Francia durante le trattative di Londra ha dimostrato per noi una comprensione che non tutti gli altri hanno dimostrato. Ha terminato dicendo che è suo vivissimo desiderio di intrattenere i più stretti rapporti con i corrispondenti esteri, e che studierà d’accordo anche con i giornalisti stessi quale sia il sistema migliore per mantenere i contatti e facilitare al massimo il loro compito formativo. Il presidente dell’Associazione Stampa Estera Michele Chinigo ha da ultimo ringraziato vivamente il presidente delle sue dichiarazioni a nome di tutti i giornalisti intervenuti. 