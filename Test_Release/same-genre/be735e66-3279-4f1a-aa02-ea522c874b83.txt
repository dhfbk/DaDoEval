Roma, 12 sera. Vi confermo il fonogramma dell’altro ieri in questo senso che ho accertato a fonte sicurissima. I provvedimenti riguardano gli organi politici dello Stato e non toccano gli organismi amministrativi dei comuni e della provincia. Anche degli organi statali (commissariati generali, commissariati civili) vengono cambiati i nomi non le attribuzioni. Esse sono in verità quasi eguali a quelle del Regno, solo che le autorità politiche provinciali delle Nuove Provincie hanno in qualche caso attribuzioni più larghe che le prefetture. Per esempio il commissario o da oggi in poi il prefetto di Trento avrà diritto, come lo ha avuto ieri, di sciogliere un consiglio comunale (è il caso di Bolzano), senza ricorrere al Ministero e al Consiglio di Stato, come invece deve fare qualsiasi prefetto (vedi il caso di Milano). Inoltre i sottoprefetti che sostituiranno i commissari civili potranno ancora prendere delle determinazioni in prima istanza, senza concentrare tutte le pratiche alla prefettura, con grande risparmio di tempo e con maggiore comodità del pubblico. Questo decentramento giurisdizionale delle autorità politiche venne com’è noto caldeggiato per un’applicazione generale anche dalla commissione per la riforma dell’amministrazione dello Stato. A conferma di ciò vi posso assicurare che nel decreto è espressamente detto: 1) che non si vuol creare «nessun pregiudizio per le ulteriori disposizioni concernenti l’estensione della legislazione del Regno ed ogni forma di assetto amministrativo»; 2) che restano ferme le competenze e le circoscrizioni delle sottoprefetture. Vi confermo inoltre che l’Ufficio centrale, soppresso alla data del decreto, avrà un termine fino al 31 dicembre per passare gli affari che gli erano ancora attribuiti ai singoli ministeri. Finora erano passati ai dicasteri centrali gli affari della Agricoltura, delle Terre Liberate, dell’Istruzione, delle Poste, dei Lavori Pubblici. Ora sarà la volta degli altri ministeri. Va rilevato che il ministro Rossi non aveva mai voluto assumere la giustizia per mancanza di personale. Tutti gli affari venivano però sbrigati, quando avevano una certa importanza, d’accordo coi singoli ministeri i quali avevano dei piccoli uffici speciali per le Nuove Provincie Questi uffici speciali verranno ora assorbiti dalle direzioni generali. Le commissioni consultive rimangono fino al termine della loro attività preveduta dalla legge. 