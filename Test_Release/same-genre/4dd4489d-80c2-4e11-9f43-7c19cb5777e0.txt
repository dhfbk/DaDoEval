I. Anche nella lotta per la preservazione della fede la strategia consigliabile è spesso l’offensiva. I cittadini di Roma all’insidia dell’eresia che tenta penetrare fin dentro le loro famiglie, alle ondate di miscredenza che sbattono contro le loro mura devono opporre anche oggi, come per il passato, non la sola trepida cura difensiva di chi, rivolgendosi su se stesso, altro non vede che il suo patrimonio, ma, alzando lo sguardo ad un più vasto orizzonte, devono alimentare nel loro animo quello spirito generoso, quell’ardito ottimismo che nella vita millennaria della Chiesa infiammò i loro padri per le universali conquiste. Ricorda uno scrittore protestante recente che i romani del secolo XVI sapevano consolarsi dello scisma germanico pensando alle conquiste grandiose che la Chiesa cattolica celebrava nello stesso periodo oltre l’Atlantico. La posta di Allemagna non portava allora che tristi notizie: la ribellione di Lutero, l’apostasia di principi e popoli, la perdita di città e diocesi intiere. Ma i romani s’indugiavano ancora col pensiero a quel mattino della primavera 1515, quando avevano visto muoversi sul ponte S. Angelo verso il Vaticano un corteo fantastico «di muli coperti di broccato, di dondolanti dromedari, di elefanti che portavano sul dorso sibilanti pantere, seguito da una brillante cavalcatura di nobili in pompa magna, in mezzo ai quali si avanzava coi piedi in staffe d’oro massiccio l’ambasciatore del re del Portogallo». Erano i conquistatori d’un mondo or ora scoperto che venivano a deporre ai piedi del Papa gli omaggi di nuovi milioni di fedeli. Le perdite erano più che compensate. La Chiesa subiva degli scacchi sul fronte settentrionale, ma al di là dei mari Colombo, Vasco di Gama, Ferdinando Cortes approdavano alle terre dell’India e dell’America colle vele segnate di grandi croci e con loro e dopo di loro centinaia e centinaia di ardenti missionari, sbarcavano nel nuovo mondo. D’allora in poi non vi fu colà inesplorato corso di fiume che questi «cavalieri erranti di Cristo» non risalissero, deserto impervio che non attraversassero, montagne inaccessibili che non valicassero. A Roma le notizie giungevano tardi, incerte e vaghe. Missionari, partenti per una destinazione, venivano ritrovati due, tre, cinque anni dopo ad un altro capo del mondo. La fantasia popolare, mal sorretta dalle deficienti cognizioni geografiche, confondeva il Mikado col gran Mogol e Goa con Macao . Ma la coscienza della grandiosa impresa era chiara. L’animo si riempiva di fierezza a pensare che questa Chiesa, della quale Lutero aveva creduto di vedere l’ultimo Papa, portava trionfante la croce di Cristo fino agli estremi limiti del globo. Certo l’Europa era in fiamme: bisognava combattere collo scisma in Inghilterra, con gli ugonotti in Francia, coi luterani e coi calvinisti in tutti i paesi del Danubio, del Reno e del Baltico. L’eresia s’insinuava anche in Italia: il Papa doveva intervenire a Lucca e a Venezia. Però questi Papi non facevano la politica di casa, non si tappavano in Vaticano, ma ricacciati sulla difensiva in una parte dell’Europa, prendevano arditamente la offensiva in tutto il resto del mondo. Com’era meraviglioso lo spirito di questi frati che in Europa si battevano durante la controriforma, villaggio per villaggio, casa per casa, che in Inghilterra venivano trascinati alla berlina come felloni, in Svezia scacciati come ladri, in Boemia banditi come apostoli d’iniquità, e tuttavia nello stesso tempo organizzavano spedizioni nelle Indie, nel Giappone, in Cina, nella Tartaria. II. Un giorno il Saverio incontra in India un profugo giapponese di nome Angero che gli racconta cose meravigliose del mondo orientale. «Secondo le sue informazioni – scrive il Saverio in Europa – il Giappone, la Cina e la Tartaria seguono una legge religiosa comune, che s’insegna in una città di nome Cinquinquo». Evidentemente, pensa il santo, Cinquinquo dev’essere una specie di Roma asiatica. Bisogna arrivarci a qualunque costo. «Là ci troveremo di contro a uomini dotti, ma la verità di Cristo ci porterà alla vittoria». Cinquinquo, è il sogno di Saverio che egli realizzerà a prezzo di stenti inenarrabili, anche se il fantastico Cinquinquo durante il viaggio si trasformerà nella residenza imperiale giapponese di Miako . E ben presto i romani sapranno che il Saverio, dopo aver attraversato montagne e pianure per 800 chilometri, è giunto alla residenza del Gran Voo, e gli ha consegnato la pergamena colla lettera del Papa, «il signore che da Roma governa la cristianità». E dopo di lui, quale coorte di conquistatori! Le più audaci speranze alimentavano la fede dei romani. «In dieci anni – scriveva il P. Organtino a Roma nel 1570 – il Giappone sarà tutto cristiano». Il secolo XVI doveva smentire tali speranze. Ma che importa? Dietro le prime file che soccombevano, rincalzavano le seconde. Un italiano, nipote del card. Bellarmino, il padre Roberto de Nobili si famigliarizza col sanscrito e colla letteratura indiana e tenta la conquista morale dell’India, in veste di bràmane; e un altro italiano, il padre Ricci di Macerata , si fa mandarino per penetrare nell’inaccessibile impero di mezzo! E con lui s’inizia quel romantico assedio della Cina che rimane uno dei capitoli più meravigliosi della storia umana. A Parigi si conserva ancora l’originale della famosa lettera dell’imperatore Kang-Ki (una specie di Carlo Magno cinese) che scriveva al Papa, per chiedergli la mano d’una delle sue nipoti. «A te, benedetto fra tutti i papi, benedetto e grande imperatore di tutti i papi e delle chiese cristiane, signore dei re d’Europa e amico di Dio» – così suona l’apostrofe. E la domanda è così motivata: «Il vostro popolo romano fu riguardato sempre come il primogenitore di donne valorose, caste e insuperabili…». Daniello Bartoli racconterà poi agli italiani la realtà romanzesca di quelle missioni, concludendo: … «La Cina non è paese da farvi rumori, molto meno schiamazzi di spirito … In tal maniera sono proceduti i Padri della Compagnia nella fondazione della Chiesa cinese; acquistando, in quanto sinora si è fatto, alla fede cristiana quel regno con tal destrezza ch’egli si trovi preso, prima d’accorgersi che nostra intenzione fosse di prenderlo…». A vero dire il cielo d’Europa era sempre oscuro e minaccioso. La battaglia del Monte Bianco, che i romani festeggeranno col dedicare la chiesa di via XX Settembre alla Madonna della Vittoria, squarcia per un momento la minacciosa oscurità del cielo, ma nel 1648 la guerra dei Trent’anni finisce, come scriveva il card. Chigi, poi Alessandro VII , con una «pace infame che rendeva definitiva la perdita per la Chiesa cattolica di due arcivescovadi, 13 vescovadi, 6 abazie e scindeva stabilmente la Germania in due parti, l’una all’altra nemiche». III. Guai se in questo momento la Chiesa di Roma avesse subito un’involuzione di pusillanimità. È tutto un sistema che crolla in Europa: il Sacro romano impero, protettore della Chiesa, si dilegua nelle ombre della storia, la Spagna prepotente, ma cattolica, inizia la rapida parabola della decadenza, Richelieu e Mazzarino spingono sulla vetta delle sue autocratiche ascensioni la monarchia, la quale precipiterà poi nel baratro della rivoluzione. L’Inghilterra e l’Olanda, ribelli alla Chiesa, si apprestano a colonizzare il mondo, mentre l’Irlanda cattolica è schiacciata dal tallone insanguinato di Cromwell. Ma Roma non teme, non si smarrisce. La tranquilla certezza che inspira il Papato colpisce i viaggiatori di quel tempo. Una serie d’illustri protestanti tornano all’antica Chiesa; dopo un viaggio in Italia e a Roma. Il principe Giovanni Federico di Braunschweig scrive da Roma ai suoi fratelli d’essersi convertito sotto l’impressione di quest’imperturbabile unità. È alla vigilia della pace di Vestfalia che il Generale dei Francescani, per corrispondere all’invito di Propaganda , manda una circolare ai suoi frati perché riprendano le missioni dell’Asia centrale e «i Frati Minori rifacciano il giro dell’orbe, girum perficiant orbis!». È in quest’epoca che sorge e fiorisce il Collegio Urbano de Propaganda Fede , il quale doveva essere l’università dei popoli barbari, chiamati a collaborare in Roma all’opera d’incivilimento. I romani che ancor oggi vedono passare per le loro vie i giovani chierici colla cintura rossa ai fianchi pensano mai di quanta fiamma è ormai simbolo quella fascia vermiglia, quanto sangue di martiri essa ricordi, quale eterna primavera essa prometta alla Chiesa? Come non stupire di questa vitalità incontenibile per la quale la Chiesa romana, mentre è battuta in breccia in tutti i paesi d’Europa, fonda e sviluppa il suo grande ministero degli esteri, la Propaganda? La battaglia continua, l’offensiva si allarga quanto è vasto il mondo, e in questi ultimi anni la ripresa è generale. Sotto l’impulso dei due ultimi Papi le missioni cattoliche hanno fatto un gran balzo in avanti: dal 1922 al 1929 su di un totale di 435 i territori di missione sono aumentati di 78. Roma riorganizza i suoi sforzi, concentra i suoi mezzi, ammoderna il suo attrezzamento. I suoi delegati si dividono l’Africa e la Cina. Il papato studia coi governi coloniali il problema delle scuole, cerca di collaborare coi colonizzatori, ma vuole l’indipendenza dei missionari da ogni nazionalismo ed imperialismo coloniale. La Chiesa romana deve apparire come Chiesa universale, supernazionale. Alle difficoltà antiche se ne aggiungono di nuove. Quanti problemi nella Cina rivoluzionaria e repubblicana! Com’è delicata la posizione dell’India di Gandhi, quant’è difficile la questione delle razze del Sud Africa, com’è cresciuta la concorrenza terribile dell’Islam sul continente africano! Ma i missionari rinnovano gli sforzi e l’ardimento. I salesiani della Terra del Fuoco filano da una stazione all’altra con un’auto-cappella, i gesuiti nell’Alaska vanno a dir Messa in aeroplano, mons. Turqueil, O. M. J., in visita a Montreal, parla per radio ai suoi fedeli della baia d’Hudson. A Pechino sorge un’università benedettina, il cui edificio è uno dei più celebrati monumenti dell’arte moderna cinese; in mezzo alle foreste vergini della Papuasia spuntano monasteri di suore indigene, che hanno ancora nelle vene il sangue degli antropofaghi, ma nel petto il desiderio della perfezione cristiana. Ovunque vescovi, sacerdoti, monaci e monache di colore. IV. Ormai non bisogna più avere delle missioni una idea infantile. L’Africa è attraversata da ferrovie e automobili; in tutte le regioni impera il cosidetto governo civile. Nell’Africa inglese si parla d’introdurre… l’istruzione elementare obbligatoria. I negri abbandonano i villaggi in cerca della piantagione, della miniera, dell’industria! Al problema delle razze si sovrappone quello delle classi. Come lavorano in mezzo a questa rapida trasformazione i ministri della Chiesa cattolica? Come affronta la complicata situazione il papato di Roma? Eccovi un mondo nuovo di un grandioso interesse. Rifugiatevi qui col vostro pensiero, o cattolici della vecchia Europa, quando vi prende la nausea per quello che vedete dappresso o quando sentite infiacchire, sotto i colpi della delusione, l’antica fede. Come non ammirare quel che avviene tra gli operai cattolici del Sud Africa, ove si organizzano i sindacati cristiani? Si legga il libro che ha scritto il padre Paschal d’Elia sul sistema politico, sociale ed economico del profeta della repubblica cinese Suen Wen . Quale giustificazione e apologia dei documenti pontifici, il veder citare la Rerum Novarum o la lettera ai francesi sul ralliément a proposito del triplice demismo del riformatore cinese! La Chiesa cattolica è veramente universale e superiore alle contingenze della storia. I romani d’oggi non vedranno così facilmente snodarsi per il ponte S. Angelo e dentro i Borghi i cortei esotici colle spoglie opime delle conquiste cristiane; ma c’è di meglio. In grazia di Pio XI i ricordi più gloriosi, i trofei più celebrati sono raccolti ed esposti nel Museo missionario etnologico del Laterano. I romani dovrebbero visitare più frequentemente quelle sale: è là che sentiranno ed assaporeranno l’orgoglio di essere cittadini della metropoli cristiana e, vedendo ovunque stampata l’orma della pacifica conquista, proveranno tutta la fierezza della loro fede! Il Museo è anche etnologico, perché ci dà un quadro di tutte le civiltà umane, dalle primitive alle più progredite. Oggi l’opera missionaria è anche una scienza, la missiologia, che ha come scienza ausiliare l’etnologia, la sociologia comparata, la cartografia, la linguistica, la medicina (I). Ricordate la sezione medica dell’esposizione missionaria? Ad un profano poté sembrare un accessorio decorativo. Invece ora abbiamo in tutte le nazioni un’attrezzatura medica per le missioni, appositi istituti, corsi scientifici, organizzazioni e riviste (II). Nel Museo potete anche farvi un’idea adeguata delle «opere missionarie», delle forze cattoliche cioè organizzate in Europa e in America per appoggiare e coadiuvare l’azione missionaria: le Opere pontificie per la propagazione della fede, per la S. Infanzia, di S. Pietro Apostolo, che raccolgono ogni anno molti milioni; le unioni missionarie per il clero, le cattedre e le riviste scientifiche. Dall’ansia di quest’immane lavoro sorge asiatico di Lione, in Gallia, verso il 170, dicesta vecchia Roma, ove si è abituati a prevedere e progettare per secoli, si fucinano le armi spirituali per vincere nella mischia universale dei popoli. E noi che abbiamo la ventura di star vicini a questa fonte solare di calore e di luce lasceremo che anime frigide si raggelino nelle nebbie dell’eresia e della miscredenza? I La rivista scientifica italiana, che esce a Roma ogni trimestre dal novembre 1929 è il Pensiero missionario, periodico notevolissimo per la sua collaborazione cosmopolita, per la ricchezza del suo materiale, per l’esattezza e l’universalità delle sue cronache. 