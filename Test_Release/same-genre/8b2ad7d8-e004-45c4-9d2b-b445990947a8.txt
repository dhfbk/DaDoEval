Ricordate? il Trentino era per loro la terra dei morti. Le sorti del partito liberale venivano dirette ancora dai seguaci dei «patriotti», ma erano roba ammuffita, e li condannavano già ad essere mutati nel famedio cittadino a tenere compagnia a Dordi , Grazioli e Mazzurana . E spuntarono essi quali «piante novelle rinovellate di novella fronda». All’êra dei «patriotti» doveva succedere l’êra dei democratici. Se Piscel e Battisti avevano giurato di far del Trentino tutto un grande bracere rosso, Silli vedeva i trentini assiepati lungo la sua via ed egli la percorreva, seguito, acclamato dai più, schiacciando gli oppositori come scorpioni o rospi che strisciavano sul cammino trionfale. L’inaugurazione di un monumento divenne una rumorosa festa anticlericale , venne decapitato in via telegrafica il club dietale italiano e avanti, incliti figli della patria, si gridava da tutte le file. Ma quando le piante novelle si trapiantarono nel succoso terreno municipale, le fronde ingiallirono. Forse gli uomini dell’êra antica vi avevano lasciato degli umori acri, attossicanti? Nessuno lo seppe mai. Nessuno seppe mai, perché la cruda campagna anticlericale preannunziata, incominciata fosse d’improvviso tronca, nessuno seppe perché la democrazia, protettrice dei giovani sulla via della conquista, si fosse poi dileguata, piano piano, quasi vuoto fantasma, a conquista fatta. Nessuno lo seppe, perché gli affollati comizi di popolo promessi non si convocarono, perché la libera discussione prima invocata s’incominciò a temere, si volle evitare. Nessuno lo seppe, ma tutti gli indovinarono. Indovinarono che sopra gli uomini anticlericali, demagoghi dal gesto vivace, dalla frase fiera, veniva a depositarsi una vernice chiamata vernice del potere. Evidentemente, per i democratici il nemico d’una specie aveva abbandonato troppo presto il campo per poter persuadere i liberali tutti, che i giovani non erano un partito nuovo, ma una filiazione migliore dell’unico ceppo, o l’altro nemico, quello nero s’era messo troppo in allarme per le sfide di guerra lanciate con audacia precoce. Conveniva quindi mutar tattica e costume. L’opportunismo divenne capo-scuola. S’ingiunse all’Alto Adige di frenare i generosi impulsi e di sostituire alle fanfare di guerra le dolci melodie d’Orfeo che attirano ed assopiscono. Lentamente i giovani liberali operarono la ritirata, fecero indietreggiare l’audace drappello fino a porsi in linea col resto delle forze liberali. E perché questi nelle borgate e nelle valli chi per inclinazione chi per opportunità non si sentivano di rappresentare il programma radicale anticlericale, si ordinò anche nel centro di accentuarlo meno, e il comando venne dato immotivato con seguente sospiro. «Il paese non ci segue». L’Alto Adige tuttavia non fu fedele alla consegna, gli inviti alla concordia si alternarono con attacchi di vecchi tagli e anche quella certa moderazione o meglio voluta assenza in questioni religiose non venne sempre mantenuta. Quando poi uscì l’Unione, l’organo della concentrazione dimenticò il suo mascheramento di recente data e mise fuori il muso ferrigno, e quando potè, azzannò i clericali, costretto, balbettò il suo liberalismo circa il divorzio, diede torto al papa e ragione a Clemenceau . Eravamo daccapo. Conveniva ricominciare. Pentirsi, mutar consiglio? Nemmeno per sogno, ma invece cambiar giornale. È uscito il Risveglio, periodico politico-popolare. Di chi era l’organo? Dei democratici? Evidentemente no, perché allora l’avrebbero certo intitolato il Rinsavimento, dei moderati, no, perché l’Unione non lo riconosce. O di chi adunque? Ve lo diremo noi! Il Risveglio è organo dell’Opportunismo e della Paura per le prossime elezioni. Il suo programma infatti è l’unificazione dei liberali e la propaganda popolare «dei buoni principî» a cui esso s’ispira. Ma perché questo programma faccia frutto, è indispensabile che si dimentichi molto: i liberali non democratici, le offese atroci, le impertinenze quotidiane, il popolo a cui è rivolta la propaganda dei «buoni principî», quali siano questi principi e com’abbiano già fruttificato. Il paese deve venir cullato in un dolce sonno, la nenia del risveglio far obliare le fanfare dell’Alto Adige. Signori, via, incominciamo ad essere sinceri almeno nel titolo, e sull’esempio di un nostro grande poeta chiamiamolo non Risveglio ma la «Ninna Nanna del Trentino». Ninna nanna, o stanco paese, il sonno chiuda gli occhi della tua intelligenza poiché v’è chi veglia e per teco spira e lavora. Ninna nanna, o paese cattolico, dormi nella tua tranquilla coscienza religiosa, che nessuno te la verrà a turbare. Ninna nanna, paese dissanguato, ché i liberali provvedono al tuo risorgimento. Ninna nanna, o Trentino lavoratore, dimentica chi combattè le associazioni che ti portarono salute. Ninna nanna, o Trentino agricoltore, uomini nuovi seminano i tuoi campi, ti ottengono l’uguaglianza del voto. Ninna Nanna, sogna il laborioso e quieto vivere dell’agricoltore che solca i campi coll’aratro, mentre spunta il gran sole dei radicali (vedere la testata del Risveglio). Dormi, dimentica; e intanto quei signori ti fanno preparare la camicia che ti soffocherà e ti avvelenerà e grideranno impaziente alla novella margotte: La camicia di Nesso è ancora finita? Presto voglia l’Europa imbavagliare. Ma forse la Deianira democratica ha errato il calcolo e il popolo trentino sarà più astuto d’Ercole. La «Ninna nanna» sarà mormorata invano. Il popolo ricorderà e vi spalancherà gli occhi in viso, o signori! Quel contadino non spingerà sempre l’aratro, ma istruito e chiamato alle urne, lascerà i buoi in mezzo ai campi, e allora l’Ercole trentino sorgerà davvero, ma non sarà l’Ercole che, vinto oramai dal veleno di Nesso, si piega moribondo sulla pira. L’Ercole trentino starà ritto, conscio della sua forza. L’Ercole trentino sarà Ercole colla clava. 