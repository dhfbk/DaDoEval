Il collaborazionismo che essa suscita e favorisce tanto fra le diverse nazionalità di uno stesso Stato quanto fra le nazioni di tutto il mondo è un aspetto dell’Esposizione mondiale della stampa cattolica che va considerato in questa rubrica. I numerosi comitati, costituitisi sotto l’impulso dell’episcopato, sono riusciti ad ottenere non senza ostacoli iniziali, una collaborazione delle diverse nazionalità, che senza il fatidico prestigio di Roma cristiana, non si sarebbe certo raggiunta. Vediamo così il comitato di Praga sotto l’egida della Lega di San Venceslao raggruppare in un solo sforzo l’opera dei cechi, dei tedeschi e degli slovacchi, non escluse le minoranze magiare; vediamo in Romania collaborare sotto una direzione comune romeni dei due riti magiari e tedeschi delle colonie transilvane; in Polonia i polacchi ottenere al comitato di Varsavia la collaborazione di parte della stampa ucraina; in Jugoslavia collaborare per lo stesso scopo croati e sloveni e minoranze nazionali; in Spagna, come in Francia, raggrupparsi intorno allo stesso comitato le più diverse tendenze politiche e sociali. Nel Canada francesi ed inglesi si danno la mano per contribuire alla buona riuscita della loro sezione e nell’elenco dei giornali degli Stati Uniti partecipanti all’Esposizione compaiono accanto alla stampa dominante anglosassone i giornali di tutte le varie immigrazioni europee. Ma lo stesso spirito di collaborazione superò anche la crisi e il malessere spirituale che rende oggidì così difficili i rapporti internazionali. Nella stampa cattolica si incontrano anche giornali che difendono interessi politici e di classe, ma essa ha dimostrato che questi aspetti della sua attività sono accidentali, non sono cioè inerenti alla sua essenza, la quale è rivolta sovrattutto alla difesa dei principi cristiani ed è e deve essere nella sua finalità e nella sua opera «arma veritatis». Durante il tempo dei laboriosi preparativi gli organizzatori dovettero attraversare dei momenti di esitazione e in qualche Stato dovette forse sorgere il problema se la sua partecipazione fosse più o meno possibile o desiderata. Ma l’unico pensiero della comune fratellanza cristiana entro la frontiere della Chiesa cattolica e il grande prestigio del Padre comune valsero sempre a superare tutte le esitazioni e a rispondere vittoriosamente a tutte le obiezioni. Noi potremo giudicare dello sforzo compiuto ad Esposizione inaugurata ed aperta al pubblico . Si potrà lodare o criticare l’organizzazione, si potrà ammirare o biasimare la forma artistica, ma anche i critici più esigenti dovranno ammettere che una siffatta assise mondiale in tempo di crisi internazionale non era possibile che si attuasse se non sotto le ali del papato e per l’immenso prestigio che gode in tutto il mondo la sede di Pietro. Se consideriamo inoltre che nella sala dei «riti orientali» si vedranno accanto alle pubblicazioni di rito greco quelle dei riti alessandrino, antiocheno e caldeo, cioè una stampa che va dagli ucraini della Galizia fino ai malabaresi e malancaresi dell’India orientale; se consideriamo che nelle sale organizzate da «Propaganda Fide» potremo ammirare lo sforzo meraviglioso dei missionari in Asia, in Africa ed in Oceania e vedere la stampa pubblicata in difesa della Chiesa da sacerdoti e laici, dai giornali di Madras, Bombay e Calcutta fino a quelli di Pechino e di Tokyo, possiamo ben concludere che nessuna società, nessuna lega al mondo sarebbe stata in grado oggidì di radunare in una unica aula un coro così vario e così universale. Gli è che quest’aula è dominata dallo spirito di Colui che è venuto per redimire tutto il consorzio umano. Le associazioni giovanili cattoliche di nove paesi, cioè dell’Olanda, della Svizzera, della Gran Bretagna, della Francia, della Spagna, del Portogallo, del Belgio, del Canada, della Cecoslovacchia, hanno pubblicato un messaggio in difesa delle perseguitate società cattoliche giovanili tedesche e in protesta contro la repressione da parte del governo nazista. Esse dichiarano di non voler ingerirsi negli affari interni della Germania, ma affermano che il cattolicismo colla sua essenza universale e le condizioni necessarie della sua divina missione non possono venir considerati «affari interni» di un paese. «O la solidarietà cattolica non potrà più esprimersi lealmente e coraggiosamente, o noi dobbiamo oggi dire a voce alta in faccia al mondo, i sentimenti che commuovono i nostri cuori. La nostra protesta è provocata da fatti incontestabili e incontestati. Delle istituzioni essenzialmente religiose, quali le organizzazioni di Azione Cattolica sono state, in quest’ultimo tempo soprattutto, trattate oltraggiosamente come nemiche della patria. Le autorità civili hanno preso contro di esse misure estremamente gravi che non solamente ostacolano le loro attività, ma rischiano di annientarle a breve scadenza. Per tenerci alle sole organizzazioni dei giovani cattolici, la loro stampa è stata in gran parte soppressa; il loro campo d’azione amputato arbitrariamente, una pressione formidabile esercitata sulle famiglie dei suoi membri, particolarmente sulle famiglie dei funzionari. Recentemente numerosi dirigenti delle associazioni cattoliche della gioventù tedesca, fra i quali l’elemosiniere generale, il presidente generale e il segretario generale, sono stati arrestati e imprigionati . Essi sono minacciati da severe condanne. Il loro reato è di essere stati fedeli all’Azione Cattolica. Le parole di Nostro Signore ci tornano alla mente: “Beati sarete voi allorquando sarete perseguitati, arrestati, condannati per causa mia”. Noi vogliamo che questi testimoni di Cristo sappiano quanta partecipazione noi prendiamo alle loro prove e con quanto cuore noi preghiamo per ottenere loro dal cielo coraggio e assistenza. Possa il nostro messaggio fraterno essere loro un conforto e un segno di speranza». Quando il presidente del Consiglio Azaña espose alla Camera il programma del suo governo, si notarono fra le adesioni condizionate, quelle del gruppo centrista, del gruppo agrario, del gruppo della Lega catalana e perfino una dichiarazione se non di adesione, certo di benevola aspettativa da parte di Gil Robles il quale riconobbe «il profondo amore del presidente del Consiglio per la Spagna» e aggiunse che quando i gruppi estremisti tenteranno l’assalto al governo, Azaña potrà contare sulla C.E.D.A. per sostenerlo. Infatti Azaña ebbe nel suo discorso-programma molte affermazioni ragionevoli. Disse p. es. proponendo una riforma del regolamento, «che bisogna adattare il parlamento alle necessità degli Stati moderni, a scanso di condannarlo all’inefficacia»; insistette sull’equilibrio del bilancio, e quando parlò della riforma agraria, rilevò che bisognava arrivare a trasformare i braccianti in piccoli proprietari. In politica estera riaffermò la fedeltà della Spagna alla Società delle Nazioni, ma aggiunse che non accetterà maggiori obblighi di quelli assunti dalle altre nazioni a Ginevra. Infine in un commosso appello alla calma e alla serenità, ripudiò la dittatura dello Stato e, pur proclamando l’impero della democrazia, affermò di non lasciare che si attenti «alla personalità umana, i cui diritti sono sacri». «Se taluni, egli disse infine, insistono a voler impiegare la violenza, noi saremo contro di loro, chiunque essi siano». Nessuna meraviglia che queste esortazioni abbiano lasciato un po’ freddi i banchi dell’estrema sinistra, mentre ottennero l’adesione dei rappresentanti dell’ordine e delle minoranze. L’aspetto del paese non corrisponde però all’aspetto della Camera. Nel Paese Azaña, cedendo alle pressioni degli estremi, procede a numerosi arresti che colpiscono non solo il partito fascista della falange spagnola, ma anche i partiti delle altre minoranze di destra. Il governo ha proclamato che i recenti disordini debbono attribuirsi ad un «accordo tacito fra la federazione anarchica iberica e la falange spagnola, aggiungendo che il governo conosce l’origine delle loro risorse finanziarie». Ma se questa inverosimile alleanza fosse vera, come mai Azaña ha fatto arrestare i capi e sottocapi falangisti mentre ha poi lasciato in pace gli anarchici? Il governo inoltre con una legge eccezionale che Gil Robles ha qualificato misura dittatoriale, s’è fatto dare il potere di privare della pensione gli ex ufficiali che prendono parte alla vita politica. Azaña ha tentato di giustificare una simile legge-capestro ricordando che in Spagna vi sono circa 21 mila ex ufficiali, parte dei quali hanno partecipato all’insurrezione del 10 agosto 1932 , alcuni altri ai disordini di questi giorni e infine alcuni altri ancora vestiti della loro uniforme avrebbero tentato di spingere contro il governo le forze militari attive. Il fatto è che alla vigilia delle elezioni presidenziali la situazione è così torbida che i partiti di destra e la C.E.D.A. si sono rifiutati di partecipare alla elezione dei commissari, dichiarando che l’atmosfera di diverse provincie non garantiva nessuna libertà di voto. E i piccoli partiti del centro (portelisti, gruppo di Maura e lega catalana), che pur hanno partecipato alle elezioni, hanno trovato ben poca occasione di potersi affermare contro le minacce delle organizzazioni estremiste e contro la censura e le misure straordinarie del governo. E intanto nessuno ancora sa chi verrà eletto presidente. Si parla di Alvaro de Albornoz già ministro della giustizia, che agli occhi di molti incarna la politica anticlericale del regime, ovvero di Casares Quiroga , attuale ministro dell’interno, il quale non è però ben visto dai socialisti ed infine dello stesso Azaña che abbandonerebbe a malincuore il governo per assumere la suprema magistratura. Questa nomina creerebbe ancora un nuovo imbarazzo ed un nuovo pericolo, quello cioè della scelta di un nuovo presidente del Consiglio. I cattolici non possono essere se non molto preoccupati e molto pessimisti sul prossimo futuro. Due rilievi vogliamo fare a proposito della campagna elettorale francese, due rilievi che possono in parte spiegarne l’esito. Anzitutto la tattica dei comunisti. «Noi non desideriamo nemmeno un pollice di territorio straniero, ma non lasceremo toccare nemmeno un pollice del nostro suolo». «Noi combattiamo per l’avvenire del nostro popolo, per la sua grandezza materiale, intellettuale e morale». «Noi vogliamo ristabilire le pensioni degli ex funzionari dello Stato, quelle degli antichi combattenti e delle vittime della guerra, vogliamo venire in aiuto degli artigiani, dei piccoli commercianti e assicurare la rivalutazione dei prodotti agricoli». «Noi siamo risolutamente per la difesa del franco, contro la svalutazione, metodo ipocrita per far pagare i poveri». «Proponiamo un prelevamento sui capitali dei ricchi per ristabilire il bilancio, ma non si tratta affatto di una misura rivoluzionaria, giacché i possidenti non saranno gettati sul lastrico per il fatto che un poco del loro superfluo verrà attribuito ai disgraziati». «Noi ti tendiamo la mano, cattolico, operaio, impiegato, artigiano, contadino, noi che siamo dei laici, perché tu sei nostro fratello e tu, come noi, sei sotto l’incubo delle stesse preoccupazioni». Chi direbbe che questo è il discorso radio-diffuso del segretario del partito comunista Maurizio Thorez? In un altro discorso Renaud Jean, deputato comunista, dichiarava: «I comunisti vogliono dare la terra ai contadini». «Il partito comunista è il partito che lotta per rivalorizzare i prodotti della terra, che vuole stabilire una vera fiscalità democratica, combattendo le imposte, le tasse e le spese di trasporto troppo elevate». «Il partito comunista vuole una politica di largo credito ai medi e piccoli proprietari, vuole la riduzione dei fitti e la riforma della mezzadria». «Noi ci rifiutiamo di classificare da una parte i contadini di sinistra e dall’altra parte i contadini di destra. Tutti sono ugualmente disgraziati. È per questo che noi comunisti difendiamo tutti i contadini, quelli che vanno alla Messa come quelli che non ci vanno, quelli che votano per noi, come quelli che ci votano contro…» . Questo è il linguaggio che centinaia di oratori comunisti hanno ripetuto ai lavoratori e ai contadini francesi, linguaggio così moderato, così allettante che spiega l’adesione ai comunisti di migliaia di persone che aborrirebbero il comunismo come veramente è, tanto nei suoi principi morali come nella sua economia. Comunisti e socialisti hanno inoltre cercato di galvanizzare la lotta descrivendo a vivacissimi colori i regimi autoritari. Secondo Léon Blum le libertà democratiche erano in pericolo per le condiscendenze o i tradimenti dei partiti medi verso l’estrema destra. Bisognava salvare la libertà e con la libertà la pace in Europa, minacciata dal diritto della forza proclamato dalle dittature . Invano i moderati con alla testa il Temps rilevavano che la Francia è bensì un paese attaccato alle istituzioni democratiche, ma non essere nel suo interesse di condurre una politica estera a seconda delle sue simpatie per questo o quel regime. Il blocco popolare è riuscito ad imporre alla mentalità questo ragionamento: Hitler è la dittatura contro il governo libero, Hitler è nello stesso tempo la minaccia della pace europea, quindi tutto ciò che significa difesa delle libertà democratiche concorre anche a combattere la guerra. Contro questa logica semplicistica del blocco popolare, nessuno schieramento unitario logico. Solo la parte più accesa della destra ha opposto un programma radicale in senso nazionalista e una combattività, rivelatasi qui e là fino allo squadrismo. Ma nella larga zona che va dall’estrema destra all’estrema sinistra il disorientamento e l’incertezza erano enormi. Si è ridotti a risolvere il problema caso per caso, ed è ben questa la tattica caratteristica che conduce ai ballottaggi ed è soggetta alla legge del male minore. Anche i cattolici francesi non sfuggono a questa casistica sgretolatrice. In un libro di Pierre Henri Simon intitolato «Les Catholiques, la Politique et l’Argent» , questa casistica elettorale ha trovato il suo moralista. Il prof. Lallement, nel catechismo politico da noi citato l’ultima volta, afferma che bisogna usare il diritto di voto «per il bene comune» e inviare alla Camera deputati «disposti a non votare che provvedimenti in cui siano rispettati i diritti superiori di Dio, di Gesù Cristo e della Chiesa». «Questo, ragiona il Simon, mi proibisce evidentemente di votare per un massone aggressivo e per un avversario manifesto della libertà di coscienza e d’insegnamento. Ma mi pare di comprendere, egli continua, che ciò m’interdice di votare anche per un partigiano di quello che le encicliche chiamano un “nazionalismo smoderato” o per un difensore di quelle iniquità del capitalismo che esse definiscono “violazione dell’ordine”. Il fatto che un tale candidato potrebbe presentarsi sotto un’etichetta cattolica non muterebbe niente alla proibizione: anzi mi farei doppiamente scrupolo di confidare un mandato politico ad un uomo che sarebbe capace non solamente di commettere delle gravi colpe contro il bene comune, ma anche di compromettere il cattolicismo». Così il Simon esamina i diversi casi concludendo talvolta anche per l’astensione, come per esempio, quando ci si trovasse di fronte ad un anticlericale dichiarato e ad un nazionalista-clericale. Questo libro illustra la situazione dei cattolici costretti per mancanza di una propria formazione politica a dosare il loro contributo e a spezzettarlo in un individualismo infecondo. Ma esso dà anche un’idea di quello che deve essere stato l’atteggiamento della gran massa moderata, facile preda delle parole d’ordine che sono lanciate all’ultimo momento nel fervore della campagna elettorale. 