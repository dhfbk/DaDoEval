Permettetemi che cominci da quell’argomento su cui si è soffermato il primo contradditore nel corso del suo discorso, cioè dall’argomento della politica estera. Gli oppositori della facoltà speculano infatti sul malumore momentaneo che dilaga tra loro a causa di Tripoli. Stranamente nella loro psicologia vi è un singolare nesso tra la nostra facoltà e il Regno osmanico. Quando due anni fa l’Austria si trovava in condizioni di guerra con la Sublime porta, qualcuno ha consigliato questa facoltà come regalo d’occasione per l’Italia. I partiti avversari allora però respinsero con indignazione la pretesa che considerazioni di politica estera dovessero esercitare un’influenza su una questione strettamente interna . Eppure, signori miei, anche ora viene ricostruito un certo nesso tra le siluranti del duca degli Abruzzi e la facoltà di giurisprudenza. Desideriamo perciò ricordare a questi partiti la loro indignazione e esortiamo la Camera a trattare la nostra questione non dal punto di vista turco ma da quello austriaco. [Ilarità – applausi]. Constato che proprio dal punto di vista austriaco questa facoltà è diventata una necessità, un imperativo categorico. Innanzitutto è indegno per lo Stato austriaco che una parte dei suoi studenti sia costretta a recarsi all’estero per studiare. In secondo luogo non può protrarsi in eterno proprio in Austria un tale stato d’emergenza nel quale i docenti vengono pagati affinché non insegnino e gli studenti e i candidati debbono andare da un posto all’altro come chierici vaganti medioevali, perché il governo non è in grado di dare loro l’indirizzo di dove possono ascoltare i loro professori. Credete voi forse che aumenti il prestigio dell’Austria se tali professori si recano all’estero e si devono presentare alle associazioni scientifiche come imperialregi docenti della facoltà giuridica «in partibus infidelium»? [Ilarità]. Oppure − visto che si è tirato in ballo l’irredentismo – credete che questo entrare, uscire e vagare degli studenti rafforzi in loro il senso di appartenenza allo Stato austriaco? Si è detto che questa facoltà servirebbe a formare la classe intellettuale irredentista. Al contrario, signori miei, non la facoltà, ma la questione della facoltà crea e acuisce l’amarezza nella nostra gioventù. Se si offende il loro senso di giustizia, se si respinge la loro giustificata richiesta esistono movimenti centrifughi da parte dello Stato e movimenti centrifughi creano appunto fenomeni centrifughi. Se però si vuole forse dire che tale facoltà sarebbe soltanto l’accademia militare della nostra borghesia, allora alla base di questa affermazione sta un’enorme ignoranza delle nostre condizioni. È vero esattamente il contrario. I figli della nostra borghesia possiedono anche ora i mezzi per dedicarsi ad altri studi, o a Roma, Firenze, Lipsia oppure a Berlino. La facoltà invece dovrebbe offrire la possibilità anche ai figli dei contadini di studiare senza troppa spesa e comodamente a casa propria. Chi è dunque contro la facoltà, non è contro la cosiddetta Irredenta , ma pecca contro i figli di un popolo che secondo un noto detto del nostro stesso imperatore - riportato ultimamente anche nelle «Innsbrucker Nachrichten» – è di idee molto più austriache di quanto si possa credere. Certo, signori miei, dobbiamo però intenderci su questo concetto di irredentismo. Il concetto universale di irredentismo storicamente motivato non è altro che un corollario del principio nazionalistico che ammette soltanto Stati nazionali modellati in modo unitario. Ma l’irredentismo, al quale ha alluso il Dr. Erler , è il sentimento di una comunanza culturale e intellettuale con la nostra nazione italiana, l’entusiasmo per la nostra storia e per il nostro carattere nazionale. Sono un tale sentimento e una tale consapevolezza che ci ispirano la forza per difenderci unguibus et rostris contro ogni tentativo di violare il nostro stato patrimoniale nazionale e il nostro diritto alla realizzazione nazionale. [Il deputato Malik : se noi facciamo qualche cosa del genere ci trattano da alti traditori!]. Anche noi veniamo indicati come alti traditori. Eccelsa Camera! Tra i popoli che sono qui rappresentati alla Camera c’è n’è anche uno solo che consideri questa attività nazionale come in conflitto con le leggi fondamentali dello Stato o con la comunità politica? Vi metto in guardia dal giudicare le aspirazioni degli italiani in Austria attraverso gli occhiali di Innsbruck del deputato Erler. [È così]. Perché sono gli occhiali di una politica miope che confisca l’idea austriaca dello Stato per la sua limitatezza, compromettendolo molto di più del presunto irredentismo. [Assenso]. Il deputato di Innsbruck ha cercato di giustificare il suo atteggiamento contrario sostenendo che gli italiani sono soltanto un piccolo frammento di popolo con una cultura di gran lunga al di sotto della media. Ora, qui non voglio parlare del nostro livello culturale in genere e tanto meno voglio fare confronti. Poiché se noi stessimo veramente al di sotto della media culturale dei nostri fratelli nel Regno, come ha detto il deputato Erler, in tal caso l’Austria ha ancor più il dovere di provvedere affinché l’appartenenza al suo ambito politico non rappresenti un elemento di inferiorità morale per i suoi cittadini; ma se l’affermazione del deputato Erler non è esatta, grazie alla nostra cultura abbiamo il diritto di avere un istituto superiore di istruzione. [Applausi] Almeno non dovete dimenticare che il traduttore di Goethe e di Schiller era un trentino e che i letterati tridentini e triestini all’epoca del Romanticismo hanno fatto da tramite tra la letteratura italiana e quella tedesca; che del nostro «frammento di popolo» fanno parte Borsieri , Prati , Rosmini , Dal Pozzo , Barbacovi , Martini e molti altri nomi noti, e nell’ultimo periodo anche il famoso filologo Ascoli e un certo Giovanni Segantini , la cui gloria potrebbe anche avere superato il Brennero . Non posso però lasciare passare senza rettifica un’altra affermazione infondata del deputato Erler. Egli ha detto che fra di noi vi sono particolarmente molti analfabeti e che noi dovremmo dapprima iniziare con l’avere scuole elementari. Dimostrerò subito che il deputato di Innsbruck è male informato anche in questo punto. Secondo il censimento del 1900 in un solo distretto (Primiero) avevamo una percentuale di 10,21 analfabeti, mentre perfino la Bassa Austria registrava due distretti con questa percentuale. Che questa percentuale sia da ascriversi solo alle classi d’età più avanzata, è cosa ovvia per un conoscitore delle condizioni locali. Se noi invece prendiamo in considerazione innanzi tutto quella parte della popolazione maschile che potrebbe eventualmente frequentare la facoltà, cioè coloro che sono nati tra gli anni 1890-1900, allora troviamo che nel Tirolo tedesco su 51.234 nati nel 1900, 34.032 non sapevano né leggere né scrivere e nel Trentino su 45.591 non sapevano né leggere né scrivere 30.129, vale a dire in entrambe le parti della regione e nella stessa proporzione solo coloro che non avevano ancora raggiunto l’età dell’obbligo scolastico. E sapete quanti maschi fra coloro che sono nati tra il 1880-1889 erano analfabeti nel 1900? Nel Tirolo italiano 597 e nel Tirolo tedesco 349, cioè tra gli italiani vi erano solo 248 analfabeti in più di quanti ce ne fossero nel Tirolo tedesco. E per questo plus di 248 persone anziane gli altri dovrebbero possedere un’università completa e noi nemmeno il diritto ad una misera facoltà? [Applausi] Da allora le condizioni sono molto migliorate. Secondo l’ultima statistica la percentuale dei nostri analfabeti è un po’ al disotto del 6%, mentre quella del Tirolo tedesco è qualcosa di più del 5%. Nel 1908 vi erano nel Tirolo 1.283 scuole elementari, di cui 473 italiane, 799 tedesche e 11 miste. Le scuole italiane erano frequentate da 61.017 allievi e quelle tedesche da 81.894. Rispetto ai 142.911 frequentanti le scuole elementari ve ne furono soltanto 61 che si sottrassero all’insegnamento e che perciò vengono considerati analfabeti. Ora, ammettiamo per un momento che questi 61 bambini analfabeti siano tutti italiani. Questa condizione reale, che ho descritto secondo dati ufficiali, dà veramente al signor deputato Erler il diritto di fantasticare di «oltremodo molti analfabeti» e di parlare di un’istruzione primaria ancora da iniziare? Vorrei poi dare al signor deputato Erler il consiglio, di non scartabellare troppo fra le statistiche, poiché gli potrebbe accadere di trovare che la città di Innsbruck, centro culturale con una università completa, abbia una percentuale di analfabeti maggiore che non un nostro distretto rurale. Così, ad esempio, Innsbruck secondo il censimento del 1900 aveva una percentuale di 2,34% analfabeti, mentre il distretto di Cles ne aveva una di solo 1,72%. [Senti! Senti!] La seconda ragione, per cui si dovrebbe essere contro l’istituzione della nostra facoltà, è che noi siamo poveri; in altre parole il deputato Erler ha detto veramente che noi paghiamo troppe poche tasse. E questo è vero, la nostra regione, il Trentino, paga meno tasse in proporzione al numero della sua popolazione. Ma non i nostri abitanti della campagna. Poiché i nostri operai debbono emigrare e pagare le loro pesanti tasse sui consumi nel Vorarlberg, nel Tirolo tedesco, oppure in Germania, cosa che tra l’altro non è sempre stata così, come già ha osservato il Dr. Gentili in un’interruzione . Prima dello spostamento del confine politico avevamo una fiorente industria serica e altre fabbriche della piccola industria che ora in seguito alle barriere doganali hanno dovuto limitare o sospendere l’attività . Dovremmo quindi venire puniti per il fatto che senza nostra colpa siamo diventati un territorio di confine e siamo separati dal nostro naturale mercato, oppure perché siamo diventati una regione di fortezze militari, dove punti di vista militari paralizzano e rendono impossibili ogni sana politica di produzione, come ho cercato di dimostrare alcuni giorni fa a questa Camera? Ma quello che Lei sta qui facendo è puro allevamento di irredentisti, signor deputato Erler! Ma vengo all’argomento principale, sul quale si sono basati tutti gli oratori [contrari]. La facoltà italiana di giurisprudenza, si dice, sarebbe una pericolosa fabbrica di funzionari, che farebbe aumentare ancora di più la già eccessiva produzione di funzionari italiani e avrebbe come conseguenza una inondazione di burocrati italiani nel territorio tedesco. Vorrei ora dimostrare sulla base delle statistiche che tali preoccupazioni sono prive di fondamento. Effettivamente oggigiorno il numero dei giuristi italiani rispetto ai burocrati tedeschi non raggiunge nemmeno quel numero che ci spetterebbe secondo la percentuale tra popolazione e popolazione. In tutto il paese abbiamo infatti presso le autorità politiche 115 giuristi, di cui soltanto 27 italiani; nei tribunali vi sono 330 giuristi, di cui 146 italiani; nelle ferrovie statali 43 giuristi tra i quali nessun italiano; negli uffici finanziari 120 giuristi, di cui 39 italiani; nell’amministrazione delle poste 30 giuristi, di cui 5 italiani; nell’ispettorato del lavoro 2 giuristi, di cui 1 italiano; nella direzione forestale e del demanio 4 giuristi, di cui 1 italiano; nella direzione mineraria 1 giurista, nessun italiano; nell’amministrazione finanziaria 11 giuristi, di cui uno solo italiano; complessivamente 656 funzionari giuristi, tra i quali solo 220 sono italiani. [Senti! Senti!] Ci va ancora peggio nell’impiego pubblico, compresi gli statali in genere. Secondo la statistica del 1909 rispetto al suddetto numero indice siamo in arretrato di 43 impiegati nell’amministrazione statale, di 47 impiegati presso le autorità politiche, di 38 presso quelle finanziarie, di 65 presso le poste, in tutto di 193 impiegati. Nel rilevare tutto ciò va sottolineato che i burocrati italiani appartengono non alle classi impiegatizie superiori, bensì a quelle inferiori. Al tribunale provinciale superiore di Innsbruck il presidente è tedesco, il suo sostituto è anch’egli tedesco e dei sette consiglieri solo 2 sono italiani. Sono cifre, signori, che dimostrano che il presunto pericolo di inondazione italiana è soltanto un fantasma, che si tira in ballo volentieri e troppo spesso per spaventare la gente superficiale. In tutto ciò il deputato Dr. Erler ha dimenticato che il Trentino è solo una parte del «campo di smercio» della temuta fabbrica di burocrati e che quest’ultima deve occuparsi anche della produzione per Trieste, Gorizia e il litorale. Gli italiani non devono perciò per il momento temere la nascita di un proletariato intellettuale, naturalmente solo a condizione che i nostri amici di Innsbruck non vogliano regolare lo smercio della produzione con i loro cartelli nazionali. Eccelsa Camera! La deputazione italiana ha finora perseguito la politica della spassionata perseveranza. I nostri deputati non solo si sono opposti a ogni politica emotiva, ma si sono assunti da dieci anni a questa parte l’ingrato ruolo di frenare la massa del loro popolo e la gioventù universitaria. Di ministero in ministero, di parlamento in parlamento il nostro partito ha trascinato faticosamente le sue speranze, e questo anche quando altri disperavano e attaccavano la sua prudenza come un sintomo di debolezza. Il 15 febbraio 1911 sembravamo arrivati alla nostra meta provvisoria, poiché quel giorno la maggioranza della commissione per il bilancio approvava il disegno di legge governativo . La nuova Camera dei deputati si è così assunta dalla precedente l’impegno di completarne l’opera. Noi esprimiamo qui la ferma speranza che questo impegno venga mantenuto. In ogni modo siamo fermamente decisi a superare questa condizione crepuscolare tra timore e speranza. [Applausi] Noi ci appelliamo vivamente a tutti i partiti perché abbiano il coraggio e la schiettezza di prendere una chiara posizione e di dire un preciso «sì» oppure «no». Non sappiamo che farcene di un «no» affermativo e un «sì» negativo. [Assenso] So che vi sono alcuni che dal punto di vista obiettivo e personale direbbero volentieri di sì, ma che per ragioni politiche, cioè per debolezza di volontà, diranno di no. Vorrei però mettere in guardia, perché chi è debole di volontà è anche debole di discernimento. Chi va tra i becchini della facoltà per levarsi di torno la questione di questa facoltà una volta per sempre, si inganna enormemente, poiché dalla tomba di questa facoltà sorgerà di nuovo la questione. dell’università italiana, non artificiosamente evocata dai politici, ma bensì fatta accettare per forza a Voi e a noi tutti dal risvegliato bisogno di cultura del nostro popolo. [Applausi] Proprio quei partiti, dunque, che respingono la disputa nazionale come un fine a sé stesso e che aspirano a una riforma economica generale, debbono aprirci la strada verso la cooperazione sociale tramite la soluzione della vecchia e urgente questione. 