Olà, giacobini! La vostra conversione è troppo subitanea. Di sotto il cappuccio del frate sguscia fuori un lembo del berretto frigio. Immaginatevi, amici. L’Alto Adige ha acclamato alla separazione fra la Chiesa e lo Stato, se l’è presa colla pastorale dei vescovi austriaci, ha approvato il movimento per il divorzio e la scuola libera e se non ha invocato come il Messaggero la «scopa di Francia», ha tuttavia applaudito alla legge eccezionale proposta per il «Kanzelparagraph» come ad «un episodio del grande conflitto» del Kulturkampf. Un suo collaboratore s’è anzi smarrito nel labirinto (almeno nel suo cervello il labirinto è enorme) delle leggi confessionali, interconfessionali o laiche. Noi abbiamo risposto, abbiamo cercato di difenderci come eravamo buoni, poverini, contro le botte dei cavalieri radicali. Ebbene, lo credereste? Tutto in un colpo l’Alto Adige cambia tono e registro e... si fa frate. Ieri sera non ribatte un ette delle nostre asserzioni, ma, approfittando di un articolo di Romolo Murri stampato nel Corriere della Sera circa il clericalismo, rassicura la gente timorata di Dio e credulona che lo legge, ch’esso, che i giovani radicali non vogliono combattere affatto la religione o il cattolicismo che per loro «è un concetto puramente religioso, estraneo alla politica», ma semplicemente il clericalismo, la «perpetuazione dei privilegi del clero politicante». Ora lasciamo stare l’articolo di don Romolo Murri, il quale è molto confuso, inesatto e qui e là perfettamente errato. Sarà buono che non vi si appoggi nemmeno l’Alto Adige, giacché il Murri dà alla parola clericalismo un significato molto più vasto, di quello che lo voglia far credere l’organo di via Dordi, tanto che chiama «clericali» Giolitti e Fortis , di cui, se non erriamo l’Alto Adige è buon ammiratore. È nota poi la posizione che Romolo Murri col suo gruppo «autonomo» ha assunto di fronte ai cattolici in genere, e a chi come noi lo conosce da tempo tanto privatamente che come uomo pubblico non riuscirà difficile spiegarsi il divenire e la genesi del suo presente pensiero politico e religioso, il quale del resto è non poco in contraddizione con altre sue enunciazioni dette o stampate nelle Battaglie d’Oggi . Ma veniamo alle cose nostre, egregi giacobini in cocolla, che sarà più pratico e più efficace. È vero o non è vero che voi siete avversari e apertamente o occultamente combattete dottrine o istituzioni prettamente religiose della Chiesa cattolica, in riguardo, per esempio, dell’indissolubilità del matrimonio, circa la separazione della Chiesa dallo Stato, circa la scuola confessionale e simili? Dopo gli articoli recenti, dopo tutto il vostro passato, malgrado l’ipocrisia che spesso usate, ciò è tanto evidente, che non avrete l’impudenza di negarlo. In tutte queste tendenze voi vi trovate dalla parte di coloro che vogliono ricacciare la Chiesa da tutte le posizioni, che difficultano la diffusione delle sue dottrine la pratica attuazione delle sue tantissime; per voi il cattolicismo non è che un «concetto» che dite di rispettare, ma la Chiesa cattolica colla sua gerarchia, colle sue istituzioni non è una società umana-divina, il Papa per voi è come per Clemenceau, uno straniero. Noi invece, cattolici militanti, scendiamo in campo nella vita pubblica per difendere la Chiesa e le sue istituzioni dagli attacchi e dalle insidie dei suoi avversari. Queste lotte trattandosi di cose pubbliche, vengono combattute naturalmente nell’ambito della politica. E nel campo della vita pubblica e della politica noi, cattolici militanti, attendiamo quindi a nient’altro che alla difesa degli interessi e dello spirito religioso. Chiamate voi ciò clericalismo? E sia, ma non venite allora a farci viete distinzioni, ad impiantare vecchi sofismi che non valgono più che per anime ipocrite o per quelle mezze coscienze, avvezze ormai a sorpassare alle contraddizioni latenti fra la propria vita domestica e la loro attività pubblica. Questo è il perno della questione, o signori, e di qui non scappate. Tutto il resto è secondario, relativo, transeunte: gli atteggiamenti vari che i cattolici assumono in questioni politiche in senso stretto od economico non sono per gli avversari il clericalismo. E qui sta anche l’errore fondamentale del Murri. Gli anticlericali non combattono in noi solo o precipuamente il relativo della nostra politica che varia secondo i tempi ed i paesi, ma oppugnano l’assoluto che è ovunque legato indissolubilmente colle dottrine della religione cattolica e colla vita della Chiesa. E voi ben lo sapete, giacobini di ieri e di domani, che in certi momenti della vita politica quotidiana, e nessuno vorrà negare che l’ora che corte è uno di questi momenti, chi milita nella vita pubblica non può farlo che in due eserciti o in quello di coloro che si organizzano alla difesa della Chiesa e dei principii, delle istituzioni cristiane, e questi chiamiamo noi cattolici e voi clericali, o in quello di coloro che combattono la Chiesa, i papi, i vescovi e questi sono gli anticlericali di tutte le gradazioni. È, vero, vi sono credenti, che non fanno parte né dell’uno né dell’altro esercito, ma questi o non sono militanti e allora rappresentano gli assenti della vita pubblica o non hanno chiaro nella loro coscienza il presente «grande conflitto», a cui accennava un collaboratore dell’Alto Adige. Ma codeste le son cose che gli amici radicali sanno benissimo e anche recentemente ci hanno detto d’appartenere all’esercito che combatte la Chiesa e le «brutte lettere sinodali» di vescovi, lettere sinodali che non riguardavano affatto la politica in senso stretto, l’economia o la questione nazionale, ma appunto la difesa d’interessi religiosi nella vita pubblica. Però i nostri giacobini hanno paura, hanno paura del popolo, al quale la rude campagna anticlericale non è mai piaciuta, hanno paura del verdetto del popolo trentino, per il quale il cattolicismo è qualche cosa di più che un «concetto». E, ogni qualvolta il loro spirito anticlericale s’è rivelato veramente per quello che é in fretta e in furia si fanno frati, predicatori della religione tutta interna, tutta appartata, tutta da romitaggio. Ebbene, frate ipocrita, frate giacobino, il Trentino cattolico non sa che farne della tua religione messa in cantina, del tuo falso spirito religioso che deve svaporare nella notte e fra quattro pareti, il Trentino vuole che la sua religione si manifesti in privato e in pubblico, nelle scuole, nelle adunanze, nelle associazioni, nello Stato, vuole che la vita domestica e la vita pubblica siano armonicamente dirette da un solo spirito, il quale deve aleggiare nelle cattedrali, e negli istituti, eretti e consacrati dalla laboriosa fede dei nostri padri. 