Come s’è visto dalla nostra relazione telefonica di ieri, a Montecitorio nella nomina della connessione per mezzo dei cosidetti uffici (che sono le sezioni in cui si raccolgono appunto i deputati per eleggere i commissari) s’è avuta un’improvvisa levata di scudi anticlericale. Tutti i radicali, i massoni e i massoneggianti della borghesia si sono accordati coi… bolscevichi per l’abolizione dell’indissolubilità del matrimonio e per l’introduzione del divorzio . Con ciò non è detto ancora che il Parlamento abbia approvato il progetto del socialista Marangoni . Si ricorderà che già Zanardelli si era impegnato per il divorzio e che gli uffici della Camera avevano accolta una proposta analoga . La grande ondata di sana reazione che si sollevò da tutta l’opinione pubblica spazzò via il progetto. Così abbiamo fede sarà anche oggi. Ma riservandoci di ritornare sull’argomento limitiamoci oggi ad un’osservazione particolare d’altra indole. In tutti i giornali è comparsa una relazione ufficiosa parlamentare che riassume le ragioni dei divorzisti e degli antidivorzisti. Tra le prime ce n’è una strabiliante. Si dice infatti che negli uffici s’è sostenuta l’indispensabilità del divorzio, fra l’altro «per uniformare la legislazione onde equiparare le popolazioni del Regno con quelle delle Terre redente ove vige l’istituto del divorzio». I giornali, anche i più seri come il Corriere della Sera, riferiscono la frottola senza cenno di rettifica. Un’altra volta, come i lettori ricorderanno, un deputato socialista sostenne alla Camera che nelle nuove provincie esiste già il diritto politico elettorale per le donne. E nessuno fiatò! Interessante è anche la constatazione che il desiderio di uniformare le vecchie provincie alle nuove possa servire di valido argomento a Montecitorio per far passare una proposta di legge. I cattolici faranno bene a ricordarselo. Ci sarebbe parecchio da uniformare, p. e. l’autonomia scolastica, p. e. l’insegnamento catechistico, p. e. la proporzionale amministrativa, p. e. i poteri legislativi alle provincie ecc. ecc. tutte cose ed istituti che nelle terre redente esistono e vigono da vero, mentre… il divorzio esiste solo nella fantasia massonica di certi onorevoli, che approfittando dell’ignoranza generale, spacciano simili bubbole in pieno Parlamento. Ma intanto, figuratevi un pochino con quale cognizione di causa potrebbe legiferare una Camera siffatta intorno alle cose nostre. 