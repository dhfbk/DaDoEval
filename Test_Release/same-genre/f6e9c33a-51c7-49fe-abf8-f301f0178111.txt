I lettori hanno visto che il censore si ostina ad interdirci la disputa quotidiana. Rifugiamoci quindi ancora una volta sotto i sicuri padiglioni della storia. Il recente volume del Vercesi merita un esame approfondito che ci riserviamo di fare a miglior agio. Il Vercesi, che per la sua anteriore conoscenza dei paesi in conflitto e per gl’incarichi avuti durante la guerra rimane uno dei giornalisti meglio informati sulle vicende politiche e diplomatiche della grande tragedia europea, descrive in questo volume la azione universalistica e pacificatrice del Papato, collocandosi in un punto di vista cattolico ed italiano e arrivando colla stessa visuale a delle conclusioni che richiedono un particolare rilievo. Ma parlando dell’azione del Papato egli viene naturalmente a discorrere dell’opera dei cattolici nei vari paesi belligeranti, onde incontriamo nel volume elementi notevoli che potrebbero servire a costruire quel libro sulla «guerra europea e il cattolicismo» che dovrebb’essere l’opera fondamentale per il movimento cattolico internazionale della nuova generazione. E anche di questo avremo occasione di riparlare. Oggi, a questo posto, oltre che dare l’annuncio del libro che va raccomandato agli studiosi ci limitiamo a profittarne per alcune spigolature che interessano più davvicino la nostra regione. Vercesi, che allo scoppio della guerra si trovava a Vienna, ricorda che ai primi d’agosto 1914, nei pubblici ritrovi e al «Volksgarten», venivano suonati ogni sera l’inno d’Italia e l’inno di Garibaldi in mezzo a un subisso d’applausi. Davanti al palazzo dell’ambasciata italiana avvenivano frequenti manifestazioni al grido di «viva l’Italia, viva la triplice!». Un comunicato ufficiale del Korrespondenzbureau s’era affrettato ad annunziare che l’ambasciatore nostro duca d’Avarna aveva fatta visita al conte Berchtold per significargli a viva voce che l’Italia avrebbe «compito i suoi doveri d’alleata». I lettori ricordano che codesta fu la mise en scène di tutte le città di provincia, Trento compresa; e che queste manifestazioni sorpresero dapprincipio la buona fede di molta gente e servirono poi per preparare il terreno alla menzogna del «tradimento», menzogna allora favorita dall’ignoranza pressoché generale dell’art. VII del trattato di alleanza. Senonché a Vienna e altrove gl’inni di giubilo cessarono presto. All’annuncio della neutralità un deputato cristiano-sociale dice al Vercesi: Dunque ci pugnalate nella schiena? – No, vi lasciamo fare, risponde il Vercesi. Al che il deputato austriaco ribadisce: – A guerra finita, pagherete caro il tradimento! Questa minaccia fece allora comprendere all’italiano che la neutralità conteneva germinalmente la dichiarazione di guerra. Prima che ciò avvenisse passano però dieci mesi, e durante questo periodo, occupandosi dell’azione del Vaticano e dei cattolici, al nostro autore avviene ancora di parlare spesso delle terre redente. Il più agile, il più fecondo, il più spregiudicato degli ambasciatori a Roma fu il deputato del centro Erzberger. Nel febbraio 1915 egli inviava al cancelliere germanico un lungo rapporto nel quale concludeva che «l’Italia sarà fatalmente trascinata nella guerra se non interviene presto un’intesa coll’Austria. L’assoluta neutralità dell’Italia senza concessioni da parte dell’Austria non può essere mantenuta colla miglior volontà del governo»; e fra i molti suggerimenti di Erzberger è anche quello di far intervenire il Vaticano a Vienna per strappare delle concessioni all’Italia. Egli stesso cercò allora di indurre Gessmann e Lichtenstein a far pressioni in tale senso sul governo austriaco. Ma non se ne fece nulla. Più tardi ai primi di maggio, dopo aver visto Sonnino, telegrafava a Bethmann-Hollweg di forzare assolutamente la mano all’Austria, altrimenti sarebbe troppo tardi. Ma appena il 10 maggio gli riesce di far firmare da Macchio, ambasciatore austriaco, la nota offerta che fu comunicata anche a Giolittti, nella quale si parlava di cedere all’Italia: «Tutto il Tirolo che è di nazionalità italiana», tutta la riva occidentale dell’Isonzo, Trieste città libera ecc. ecc. Ma la guerra ormai era inevitabile; ed ecco che l’Erzberger diventa un propagandista della nuova campagna temporalistica; ritornando alla sua idea che l’Austria avrebbe dovuto cedere al papa Trento e il Trentino, che il papa avrebbe a sua volta passato all’Italia, verso congrua modificazione della legge sulle guarentigie. Veramente, scoppiata la guerra la proposta si modifica e mentre il Re di Spagna offriva l’Escurial, Erzberger voleva indurre l’imperatore Carlo a offrire prima Trento, poi Bressanone, infine il principato di Lichtenstein. Ma il card. Gasparri dichiarava che la Santa Sede attende la fine del dissidio non dalle armi straniere, ma dalla saggezza del popolo italiano. Dopo la questione romana si cercò di sfruttare la questione religiosa in genere. Vercesi ricorda la propaganda fatta all’estero, in Francia e in Spagna e presso il mondo ecclesiastico in favore dell’«Austria Cattolica» e ricorda in proposito la lettera dell’episcopato austriaco. Ma a queste affermazioni contrappone le manifestazioni e la sorte di due vescovi, del Mahnic , jugoslavo, vescovo di Veglia, e di mons. Endrici, vescovo di Trento. «Monsignor Endrici – scrive il Vercesi – si ribellò al concetto “austriaco” del vescovo, e preferì la prigionia e ogni sorta di vessazioni a tutte le offerte di Vienna subordinate al rinnegamento de’ suoi doveri di vescovo e di italiano. Il giovane imperatore Carlo lo avrebbe colmato di doni se avesse rinunciato alla sede di S. Vigilio. Il vescovo fu incrollabile. Rimase sul Calvario per anni ed anni senza avere nemmeno l’aureola che circondò invece subito la fronte del card. Mercier . Gravi pubblicazioni hanno messo in evidenza il suo atteggiamento nobile e dignitoso di fronte al comando militare, alla polizia, ai poteri politici e soprattutto al ministro Hussarek , il cui carteggio con mons. Endrici è uno splendido documento che mette a nudo il gioseffismo austriaco e la fermezza del vescovo italiano. Il vescovo di Trento, durante la bufera, fu il Mercier italiano, e se noi avessimo avuto una propaganda pari all’altezza della causa, avremmo potuto assestare colpi anche più poderosi al nemico ereditario, che voleva darsi l’aureola di difensore della fede nell’atto in cui la conculcava opprimendo i pastori che non volevano dissociare l’idea religiosa dall’idea nazionale». 