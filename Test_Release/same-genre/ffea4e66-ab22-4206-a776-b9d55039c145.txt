Il segretario politico del partito parla di una lettera che dichiara di aver ricevuto ieri a tarda sera dal ministro Togliatti . Egli legge, poi, tale lettera di saluto e di auguri al Consiglio nazionale della D.C. e il nuovo invito al nostro Partito a collaborare con i comunisti stringendo anche accordi politici. Mette in guardia il Consiglio su queste profferte comuniste, ponendo in rilievo che la delicatezza e la fluidità della situazione politica e certi atteggiamenti di intolleranza settaria (come i recenti comizi nel Lazio nei quali i comunisti impedirono ai nostri di parlare) richiedono un loro esame ponderato ed una cauta risposta. [Prendevano la parola i vari consiglieri, chiamati ad intervenire sulla mozione politica e sulla relazione organizzativa di Scelba. Veniva così sollevato, da Traina, il problema della predisposizione delle misure necessarie per lo svolgimento delle elezioni amministrative, a suo parere da procrastinare fino al momento della definizione delle posizioni dei comuni e delle province rispetto all’aggiornamento delle liste elettorali]. Ricorda che noi siamo stati i primi a chiedere le elezioni amministrative. Oggi anche i socialisti e i comunisti le chiedono perché pensano di ricavarne un rapido successo. C’è un progetto secondo il quale bisognerebbe preparare le liste elettorali in base ad una legge del 1919, legge però in cui non è contemplato il voto alle donne . Sono state prese disposizioni tecniche per la preparazione delle liste elettorali. E, a quanto risulta, verrà dagli organi competenti del Governo diramata in proposito una circolare che ribadisce appunto i criteri della legge del 1919, considerando anche la probabilità della concessione del voto alle donne. Dichiara che per le elezioni amministrative, ad evitare pericolose speculazioni politiche, sarà bene patrocinare un criterio di gradualità. [Seguivano le altre relazioni in cui i consiglieri affrontavano i differenti temi introdotti nelle relazioni iniziali: le questioni organizzative della periferia, l’immagine della Dc nel Paese, le reazioni del corpo sociale all’epurazione, la formazione dei quadri più giovani, i commenti alla lettera di Togliatti letta da De Gasperi in apertura di seduta, l’unità sindacale, il rapporto con i comunisti e i socialisti, la soluzione della questione istituzionale. Su quest’ultimo punto cominciavano a delinearsi all’interno del partito le tre posizioni che poi avrebbero portato alla scelta di non pronunciarsi orientando l’elettorato rispetto ad una precisa scelta vincolante]. Fa nuove dichiarazioni per ammonire che non bisogna lasciarsi trascinare verso formule e atteggiamenti estremisti. Richiama tutti a considerare l’esigenza dell’unità del Partito . […] Insiste nelle sue esortazioni, facendo presente anche le esigenze attuali della collaborazione fra i partiti governativi . […] Fa innanzitutto appello alla discrezione su quanto si discute per ovvi motivi inerenti soprattutto all’esigenza di una valutazione unitaria del nostro partito, nell’attuale situazione politica italiana. Dopo aver ricordato che vi sono due propose collaborazionistiche – una dei socialisti con la pregiudiziale decisamente repubblicana e una più semplice di Togliatti con più lieve accenno alla pregiudiziale stessa – ribadisce che l’atteggiamento comunista ci impone una valutazione prudente e ponderata, poiché non è chiaro nella teoria e soprattutto nella pratica. [La seduta veniva sospesa e ripresa il giorno seguente alle ore 9.00 . All’inizio dei lavori Pastore avanzava la richiesta di migliorare la struttura organizzativa del partito, anche potenziando l’attività della Direzione. Piccioni aveva parlato, a questo proposito, di procedere ad una sorta di «aziendalizzazione»]. Osserva che tutti si rendono conto della necessità dei mezzi. Noi potremo trovare i mezzi facilmente ma dobbiamo e vogliamo ricorrere a fonti pure e ciò limita la nostra libertà di azione. Tuttavia dice che la situazione nostra non è eccessivamente pessimistica sotto questo riguardo e non ci manca, grazie a Dio, l’indispensabile per la nostra vita organizzativa, almeno per i più importanti bisogni attuali. […] Ringrazia per la benevolenza delle critiche rivolte alla organizzazione della direzione, critiche che peraltro sono giustificatissime. L’insufficienza organizzativa lamentata è però soprattutto dipesa dalle circostanze. Nota che il reggimento attuale della Direzione, con il segretario politico, e non già con il presidente come qualcuno avrebbe voluto, è quello che ancora corrisponde meglio alla tradizione e ai desideri delle masse italiane. Parla poi dei delegati speciali che debbono affiancare la Direzione, formando un Comitato tecnico organizzativo e conferma che si procederà alla creazione di un corpo di ispettori regionali ai fini del migliore collegamento fra la Direzione centrale e i Comitati provinciali. Sarà inoltre creata una scuola propagandisti per la quale Scelba ha già da tempo avanzato precise proposte. Comunica che Aldisio, non appena nominato Alto Commissario per la Sicilia, ha messo a disposizione il suo posto nella Direzione del Partito, considerando che i suoi importanti impegni non gli consentono di essere sempre presente alle riunioni della Direzione – ed è certo che egli continuerà a dare ogni possibile collaborazione –; propone che se ne accettino le dimissioni e che si elegga per il posto vacante l’on.le Rodinò . La proposta è approvata da una generale acclamazione Accenna poi all’episodio di Napoli che portò ad un contrasto con gli elementi dell’ala sinistra del Partito e si dice lieto di dichiarare che per la prova di comprensione di disciplina e di attaccamento al Partito che gli hanno dato gli elementi stessi, il contrasto è stato superato subito. Ritiene utile includere nella direzione un rappresentante dell’ala sinistra e propone che questo sia l’avv. Fuschini , uomo di cui tutti ammirano la fede, l’alta preparazione politica e culturale ed il senso di responsabilità. La proposta è approvata fra vivi applausi come è approvata, fra vivi applausi, la proposta di nomina dell’avv. Piccioni che ha partecipato ai lavori del Consiglio, a consigliere nazionale. [Micheli interveniva chiedendo la nomina di un altro vice segretario nella persona di Pietro Campilli] Elegio l’opera di Campili ma fa notare che non è possibile ai termini dello Statuto nominare un altro Vice Segretario del Partito. Comunque, di fatto, Campilli sarà e rimarrà tra i suoi più preziosi collaboratori, dirigendo, come ha fatto sinora così brillantemente, l’opera delle Commissioni tecniche, presso la Direzione del Partito. Comunica poi due lettere di don Luigi Sturzo dichiarando che il grande esule si appresta a lasciare l’America per trasferirsi in Inghilterra da dove, egli spera, che presto possa ritornare tra noi in Italia. Una delle lettere così conclude: «In cima ai miei pensieri, dopo Dio, stanno l’Italia e la Democrazia Cristiana» (grandissime acclamazioni) . 