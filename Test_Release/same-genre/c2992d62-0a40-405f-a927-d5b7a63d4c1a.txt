Cari amici, devo un ringraziamento affettuoso all’onorevole Rumor e a tutti i presenti per avermi dato il conforto di questa giornata tra i lavoratori. Essi rappresentano la patria e molti di loro parteciparono già nel 1848 alla lotta che gli italiani dovettero sostenere per conquistare la libertà politica. Dopo un secolo, la classe dei lavoratori deve affrontare un’altra lotta non meno importante e decisiva per il loro avvenire, la lotta per una nuova libertà: quella sindacale. In questa lotta sono all’avanguardia i lavoratori cattolici che si battono per inserirsi nel civile movimento di progresso verso una maggiore affermazione dei diritti del lavoro. Proprio nelle vostre terre, a Padova, a Vicenza, i cattolici precisarono il loro programma, risalendo fino ad un liberale, il Lampertico , tutti preoccupati del problema sociale, guardando al cittadino lavoratore. E di fronte a questo movimento che fatalmente si propagava rapidamente era facile prevedere, come già intuiva il genio di Cavour che un giorno i cattolici sarebbero divenuti maggioranza in Parlamento. Lungo periodo è passato. Oggi, dopo cento anni, i credenti sono in Italia in maggioranza e la maggioranza avranno anche dopo le elezioni. Si avvererà così il vaticinio di Cavour il quale sbagliava però quando aggiungeva che sarebbe toccato a lui di sedere sui banchi della minoranza. Non è più il tempo dell’altro dopoguerra, in cui si sviluppò violenta la lotta tra cattolici e socialisti, oggi le cose sono cambiate e ognuno è libero di organizzarsi in proprie associazioni, come sono le Acli. Si può ottenere di difendere la libertà entro l’unità sindacale, ma la concezione è sempre la stessa: rispetto delle opinioni, tolleranza reciproca, ma soprattutto onestà e lealtà nei rapporti. Ed è la linea che abbiamo seguito sempre nei rapporti con la Confederazione generale del lavoro. Lo Statuto dell’unità operaia fu elaborato negli ultimi mesi della lotta clandestina, nella speranza che davvero tutti i lavoratori potessero affratellarsi in una unica organizzazione sindacale. Io sono vecchio sindacalista, quando ero a Vienna studente, cominciavo a organizzare la classe più povera degli emigranti italiani e così feci in altre zone. Quindi ho vissuto questa tragedia: di avere sentito il progresso operaio, di sapere che in questo campo c’è l’avvenire ed ho potuto sentire, altresì, che era necessario, accanto alla riforma generale sul terreno economico, sociale, politico, mantenere il senso del cristianesimo nelle coscienze, perché senza la morale nessuno Stato si costruisce e nessuna classe arriva liberamente a governarsi. Onde legittima è la mia preoccupazione per la tendenza e la tattica delle correnti maggioritarie della Confederazione generale italiana del lavoro che operano per dirigere i lavoratori a scopi politici e di parte. Oggi nella Confederazione ci siamo e ci resteremo finché ci sarà l’ultima speranza di poter difendere la libertà. Saremmo costretti, se non ci sarà possibile altrimenti, difenderla in altre forme. Un esempio l’ha dato recentemente l’amico Pastore , il quale ha chiesto a nome delle minoranze, il diritto di andare a Londra a rappresentare i lavoratori italiani, perché per ordini venuti dalla Russia il Partito comunista, contro la sua stessa convinzione, cerca di sabotare gli aiuti che ci possono venire dall’America. Non è possibile pensare ad una democrazia sana senza che, istintivamente o meno, gli elementi fondamentali del cristianesimo che sono fraternità e solidarietà, non si inseriscano nel sistema di governo. Noi vogliamo rispettare ogni idea religiosa e politica ma di fronte alle ingiurie e alle calunnie scagliate contro il Vaticano abbiamo pure il diritto anche noi di insorgere in difesa del Padre comune, e in difesa della Chiesa. Accettiamo la sfida, signori comunisti, accettiamo la sfida, amici miei, e se siamo pronti a tutte le riforme sociali nel campo agricolo e industriale, se noi puntiamo su questo, badate se questo vogliamo ascoltando i moniti venuti dai pontefici, dall’attuale pontefice, riassumendo le dottrine dei predecessori, noi siamo in unione con la Chiesa quando diciamo che vogliamo una più giusta distribuzione della proprietà, una maggiore giustizia sociale e l’egemonia dei grandi proprietari deve essere combattuta e vinta da una grande forza di solidarietà. Ma l’attività della Chiesa non si è fermata alle affermazioni di principio, ricordate amici, l’apporto dato dai sacerdoti alla guerra di liberazione clandestina. Come è possibile dimenticare questa immensa opera che ha fatto il cristianesimo in Italia? Senza il suo contributo sarebbe stato certamente impossibile fare la lotta di liberazione. E come dimenticare l’opera di mediazione e di assistenza di Pio XI e di Pio XII che fu rivolta a soccorrere spesso uomini di opposta fede religiosa e politica. Ciò fu fatto per un innato senso di carità ed insieme di libertà, quella libertà che oggi i cattolici difendono accanitamente. Oggi fra i cattolici italiani il concetto della libertà è andato solidificandosi, e quando difendiamo la libertà non è la libertà cristiana, è la libertà per tutti, perché sappiamo che in essa con la concorrenza del bene si potrà avere la vittoria. Noi non siamo per la guerra, mai; noi faremo ogni sforzo per mantenere la pace e non vorremmo nemmeno Trieste se costasse anche un solo colpo di fucile. Non vogliamo più guerra e nelle nostre preghiere grideremo sempre pace: pace interna, perché non si può avere pace esterna se non c’è quella interna. Se nell’interno vi è una quinta colonna che prepara l’avvento di altri che stanno fuori, io penso al Piave, non come l’inno del combattimento, ma come morale che fu nella storia il vostro baluardo e la vera difesa. Voi sapete che il pensiero del Piave era proposito di responsabilità, la chiara responsabilità dell’ora grave e questo è il nostro Piave. Devo avviarmi, amici miei, alla conclusione: non posso non ripetere ed insistere anche qui sul dovere morale di votare, perché la questione fondamentale è se nel nostro paese si avrà la possibilità di sviluppo, di libertà e di democrazia per tutti o se deve divenire uno Stato balcanico agli ordini di un maresciallo. 