[Intervento 21 ottobre] Io credo che le forze economiche organizzate – incomincia l’oratore – sboccheranno inevitabilmente nelle rappresentanze politiche e quindi al governo dello Stato. Le forze economiche prevalenti nel giorno sono le organizzazioni economiche del lavoro e i sindacati. Credo quindi che anche in Italia come altrove presto o tardi andremo inevitabilmente ad un governo che non funzionerà esclusivamente ma prevalentemente sotto l’influenza dei sindacati. Ciò io invoco nell’interesse del paese perché, come fu detto ieri, verrà attenuato il dissidio fra il potere politico e il potere sindacale che è latente nella società politica moderna e chiuderà la partita del marxismo acquirendo alla nazione le nuove forze economiche. Credo che ciò sarà utile anche al partito e che il partito si trovi innanzi al dilemma di aver da fare o con la concorrenza aperta di una collaborazione confessata e responsabile o con una cripto-collaborazione socialista che ha in mano consorzi, istituti ed enti amministrativi e mediante influenze parlamentari fruisce di fatto di ogni frutto politico senza averne la responsabilità. Dal nostro punto di vista non vi possono essere che due vie di uscita: o crediamo che riusciremo a convertire al nostro ideale mediante la propaganda individuale e collettiva le masse che sono infeudate dal socialismo, o pure riteniamo che il loro recupero alla unità nazionale sia possibile soltanto attraverso il realismo della responsabilità di governo. È questo che io credo e desidero e perciò ne traggo per il partito questa conseguenza: che noi dovremo preparare tale nuova situazione col fondare questa nostra attività sul criterio della unità e sul criterio del suffragio universale. Signori miei! Se in un certo momento in Prussia malgrado la enorme avversione e le lotte fra socialisti e Centro fu possibile l’accordo sopra la questione scolastica con i socialisti e i democratici liberali, questo fu perché entrambi i due partiti si richiamarono all’unità, al principio della libertà, al diritto dei genitori di stabilire se le scuole dovessero essere per i loro figli o confessionali cattoliche o protestanti o laiche a seconda della loro volontà. Su questa base la collaborazione non dovrebbe formare oggetto di discussione perché il suffragio universale in pieno regime di libertà la indicherebbe: in secondo luogo noi dobbiamo indipendentemente da tutto e da tutti svolgere un’attività parlamentare molto compresa della riforma sociale necessaria, in modo che, quando queste riforme siano compiute, o possano essere un avviamento per un migliore e più radicale rinnovamento giuridico ed economico della nostra nazione o possano costituire l’ambiente nel quale le forze degli altri partiti possono trovarsi convergenti e permettere a noi di camminare per un lungo tratto con qualsiasi forza democratica. Ciò ci porta a due altre considerazioni. La prima è che noi, come partito popolare, abbiamo come tutti gli altri il dovere di promuovere e di favorire l’organizzazione sindacale perché l’avvenire, o amici, sta là. Io non parto dal punto di vista di classe, secondo la terminologia marxista, ma parto soltanto dalla prevalenza di fatto dei sindacati sul potere politico. I movimenti economici e sociali dell’ora attuale significano chiaramente che il segreto della vittoria risiede nell’organizzazione sindacale. (Applausi e vivissime acclamazioni). La seconda considerazione è questa: Noi parliamo tanto di alleanza con l’uno o con l’altro, di riforma parlamentare, di riforma in genere della vita politica. Io penso sia innanzitutto necessario un grande sforzo di disciplina interna e anche di disciplina formale. Non è possibile riformare e riorganizzare il parlamento senza cominciare dal riformare la base del parlamento: i partiti. Cominciamo noi del gruppo popolare a essere più organizzati, più sicuri, più fusi, a non dare mai spettacolo in pubblico di avversari e di dissensi. Ciò facendo riusciremo a imporre nel vicino domani anche ai nostri alleati ed avversari lo stesso sforzo di disciplina. In proposito non vorrei lasciare passare alcune frasi eccessive di alcuni nostri compagni anche di gruppo, riferendosi alla alleanza coi liberali. Non è una visione esatta quella che ci fa condannare la slealtà e l’insolvibilità dei nostri alleati. Lo so anche io: spesso nei sotterfugi parlamentari vi sono avversioni circa la nomina dei presidenti e di membri di commissioni o altro. Sono cose molto spiacevoli, ma non sono cose che possono influire decisamente su una situazione. Guardando la realtà credo che tali spiacevoli, seppure non sempre gravi incidenti, debbono ascriversi alla mancanza di un comitato di maggioranza o di chi si assume veramente la responsabilità di mantenere la parola quando essa è data. Questa è la ragione alla quale si devono imputare in grande parte gli scarsi frutti che la collaborazione ci ha dato. Solo quando queste divergenze verranno eliminate, vi sarà possibile giudicare sul serio se indipendentemente da queste condizioni di fatto la collaborazione può portare utilità o meno. Queste cose possono sembrare in margine alla discussione, ma corrispondono secondo la mia convinzione alla realtà. Dal che non posso prescindere. È necessario che ci avviamo per questa strada e che ci avviamo con la lealtà a quelle che sono le posizioni dello spirito, degli uomini e delle cose. [Intervento 22 ottobre] La deliberazione – dice De Gasperi – che stiamo per prendere è assai grave in sé perché si tratta di dare allo Stato una nuova struttura architettonica e tale ricostruzione dev’essere fatta mutando la soppalcatura e le basi, mantenendo tuttavia intatta la travatura superiore e il tetto; è poi grave per le opposizioni che susciterà, opposizioni che verranno da giuristi, rigidi tutori dello Statuto, per cui ogni potere legislativo è accentrato nel parlamento, da burocratici che opponendosi all’accentramento credono di difendere i propri interessi di classe, e da politici che saranno mossi sinceramente da preoccupazioni unitarie. Avremo inoltre degli alleati compromettenti in quella parte di socialisti che a traverso il comunalismo e il regionalismo tendono alla diminuzione dell’autorità dello Stato. Tuttavia io sono d’avviso che la deliberazione debba venir presa e che, fatta la decisione, convenga andare fino in fondo. Per due ragioni essenziali: la prima che il parlamento, sovraccarico com’è di tutta la materia legislativa anche per il più esiguo interesse locale, senza un alleggerimento non funziona più. Esso si addimostra insufficiente ormai per una legislazione che nei riguardi tecnici, sia legata a particolarità regionali. Pensate un po’alle leggi agrarie. Come pretendere che un deputato delle Alpi legiferi sugli usi civici del Lazio o sulla pesca nel golfo di Napoli? Ciò ricorda quella maestrina siciliana che appena arrivata in un paese di montagna del Trentino, entrata in scuola, dà agli alunni questo tema: «Descrivete il mare in burrasca»! La seconda ragione è la seguente: si scrive molto di decentramento dell’amministrazione statale e la s’invoca a gran voce da tutte le parti. Ma il decentramento della burocrazia statale non sarà raggiungibile senza che avvenga parallelamente un decentramento dei poteri del parlamento. Solo appoggiandosi sui nuovi centri di vita autonoma, è possibile che l’amministrazione statale si sposti dal centro verso la periferia. Senza tale appoggio è impossibile aumentare la responsabilità e i poteri degli organi governativi nelle provincie, e rimarrà sempre decisivo il telefono del ministero dell’interno. A Vigorelli che lo ha chiamato in causa chiede se egli, che pur prevede l’avvento al potere politico dei sindacati, accetti l’idea che il suffragio per le rappresentanze regionali sia suffragio professionale, risponde che questa sua concezione del prossimo sviluppo politico non implica punto l’organizzazione professionale corporativa. Gli interessi sindacali possono organizzarsi in questa maniera, ma anche con altre forme di rappresentanze operaie. Dopo un breve accenno polemico all’on. Miglioli, l’oratore si occupa delle obiezioni di F. Meda, delle quali non misconosce il valore, ma che non può condividere. Egli si preoccupa soprattutto del contrasto che può nascere fra Stato e Regione. Ma la preoccupazione dovrà venir tolta nell’atto stesso della costituzione della Regione, giacchè con tale atto il Parlamento stabilirà per quali materie e per quale territorio esso intende delegare alle Regioni il suo potere legislativo. L’on. Meda vorrebbe dire invece di legislativo: deliberativo, e ciò evidentemente per ragioni di opportunità, affinché non sembri che si voglia attentare alla sovranità dello Stato. Ma la sovranità dello Stato costituzionale consiste nella legge che il Sovrano promulga, sentita la rappresentanza popolare. La sovranità non muta se questa rappresentanza, per gli affari regionali, sarà regionale. Tuttavia, quando rimanga chiaro che una deliberazione del consiglio regionale in quelle date materie, avrà forza di legge, non si opporrebbe per conto suo nemmeno alla dizione di Meda. Rileva infine con piacere che un uomo come l’on. Meda ha posto senz’altro fuori questione le autonomie delle nuove provincie, accettandole senza obiezioni come un fatto compiuto. Ma con ciò Meda ha fatto una grave ammissione anche per le vecchie regioni; giacchè anche le regioni nuove, per poter vivere organicamente, entro lo Stato italiano, debbono coordinarsi, rispettivamente subordinarsi ai poteri del Parlamento nazionale, e l’opera di allacciamento alle leggi fondamentali dev’essere fatta anche per le nuove Provincie. Le commissioni, nominate in questi giorni, sono appunto chiamate a fare tale lavoro e se, facendolo, riusciranno nell’intento, prepareranno magnificamente il terreno al regionalismo delle provincie vecchie. L’oratore ha fede che il compito riuscirà e i redenti saranno lieti di poter con ciò facilitare l’opera di liberazione delle energie locali di tutta l’Italia. «Pagheremo – così conclude l’on. De Gasperi – il debito della liberazione nostra». […] [La discussione al Congresso. La relazione De Gasperi ] Le Tre Venezie – osserva l’on. De Gasperi – sono un’espressione geografica. Nessuna unità politico-amministrativa fra il vecchio Veneto e le provincie nuove e molte differenze di interessi tra le provincie dello stesso Veneto. Si pensi solo ai due porti, Venezia e Trieste. Unica solidarietà evidente quella della zona distrutta che si estende a tutte le provincie venete. La prima sezione ha tuttavia fatto uno sforzo di sintesi, che non si potrà dire essenzialmente mancato. È la prima volta che rappresentanti politici delle tre regioni deliberano assieme su problemi comuni, è anzi la prima volta che i delegati politici delle stesse due nuove regioni, annesse all’Italia, prendono in comune deliberazioni unanimi, attuando così entro il partito popolare una solidarietà sostanziale ben più profonda di quello che fosse il vincolo politico tradizionale espresso dal fatidico binomio di Trento e Trieste. È questo un tentativo di regionalismo in grande stile. Ma non si tratta solo di interessi di una grande regione; si tratta in buona parte anche di interessi nazionali, e perciò è giustificato che se ne parli in un congresso di tutta l’Italia. Il problema dei danni di guerra è infatti il problema delle riparazioni, garantite all’Italia da trattati internazionali. Il Tesoro italiano non funge che da banca di anticipazioni sul credito internazionale dovuto allo Stato italiano. Lo sfruttamento delle forze idrauliche alpine interessa la nuova struttura economica di tutta la Penisola fino all’Appennino, l’avvenire dei due porti adriatici di Venezia e Trieste con gli allacciamenti ferroviari verso l’Europa centrale è congiunto al risorgimento economico della Nazione; le autonomie delle Terre Redente sono il più fecondo esperimento e la prova in atto in favore del decentramento organico di tutto lo Stato. Il congresso nazionale è quindi legittimato a parlarne e chiamato a deliberarne in merito. Il relatore è passato così a fare alcuni rapidi rilievi su ciascun problema enunciato nell’ordine del giorno. Occupandosi della questione dei danni di guerra, riferisce che, presupposto che continui l’azione di anticipo e di liquidazione, si chiede il pagamento dei concordati fino a 10 mila lire, entro brevissimo termine, che continui fino a tutto il 1923 il finanziamento dei bilanci comunali, disposto dal decreto 3 luglio 1919. Si chiede poi in modo speciale la liquidazione degli indennizzi alle opere pie ed ai Comuni, un riguardo particolare alle piccole industrie e un anticipo sui danni mobiliari sofferti dai nostri emigrati sulla loro sostanza in terra nemica. Nella sezione, durante il dibattito provocato dalla relazione dell’on. Roberti si sono sollevate molte altre questioni di dettaglio, di carattere tecnico, onde si è concluso che nei prossimi mesi debba convocarsi per iniziativa del partito un congresso di comuni, cooperative e consorzi per deliberare intorno alle stesse e per creare un ufficio di controllo di tutta l’azione per la liquidazione dei danni. Il relatore ricorda che in Germania l’opera specializzata degli emigranti italiani sarebbe ancora desiderata. Si chiede che il Governo s’interessi e elabori una convenzione. L’on. De Gasperi mette in rilievo che le nuove provincie soffrono di un’altra categoria di danni, quella dei danni finanziari sulla carta moneta e sulle carte di valore. Questa ricchezza che supera certamente il miliardo deve venire, almeno in buona parte, rifatta. Chiede siano trattati con riguardo speciale le casse rurali e le banche cooperative, i depositi di pupilli, i patrimoni comunali e delle opere pie. Sullo sfruttamento delle forze idrauliche riferisce che esso deve essere compiuto a preferenza da enti rappresentanti interessi pubblici, rompendo il monopolio delle signorie elettriche. Sul porto di Venezia ha riferito in sezione l’avv. Donati, su quello di Trieste il dottor Rinaldini. Per Venezia la sezione raccomanda al congresso che si facciano propri i voti del Comune e della Provincia di Venezia relativi ai danni di guerra, alla lotta antimalarica, all’incremento della piccola e della grande bonifica, alla trasformazione edilizia cittadina, e dei mezzi di trasporto interni e delle comunicazioni con la terra ferma, alla restaurazione delle finanze comunali e provinciali. I seguenti sei postulati, riferendosi allo sviluppo del porto di Venezia, sono stati deferiti per lo studio della pratica e la loro definitiva attenzione agli organi direttivi e parlamentari del partito: 1) Trasformazione del Provveditorato del porto in ente amministrativo comunale, integrato dalla rappresentanza diretta dei Sindacati del Lavoro e del Commercio aventi relazioni d’interessi diretti col Partito medesimo. 2) Parità di trattamento al porto di Venezia rispetto ai porti concorrenti (specialmente Trieste, ed in parte anche Genova) sia nei riguardi delle condizioni tariffarie e dei servizi ferroviario-marittimi, sia in quello delle franchigie doganali che venissero eventualmente concesse per certe merci e per certe destinazioni, massime per quella zona intermedia, rispetto a Trieste, che corrisponde approssimativamente alla regione compresa dal Friuli alla Baviera Centrale, ove la concorrenza tra i due porti adriatici è efficace. 3) Miglioramento ed incremento dei servizi ferroviari facenti capo al porto di Venezia dal suo naturale retroterra commerciale, e precisamente dal Veneto occidentale, Trentino, Svizzera orientale e Provincie sudoccidentali della Baviera. 4) Intensificazione delle opere di sistemazione del Po sul tratto Foce Adda-Foce Mincio. 5) Ripristino e miglioramento delle altre vie d’acqua in diramazione dalla dorsale Torino-Milano-Venezia e in diretta affluenza col porto di Venezia. 6) Incremento delle comunicazioni marittime, specialmente conservazione nell’Adriatico e reintegrazione delle flotte mercantili italiana e austriaca, già adibite ai servizi dell’Adriatico, con toccata a Venezia, di tutte le linee da e per l’Adriatico, con particolare riguardo ai traffici tra il porto veneziano e i porti dalmati riguardanti l’importazione diretta dagli Stati balcanici (cemento, legname, carni vive da macello, ecc.) e l’esportazione verso i medesimi Stati dei nostri prodotti nazionali e regionali (canapa, stoffe confezionate, carta, mattoni, vetri di lusso, macinati, ecc.). Per il porto di Trieste, delle cui condizioni di decadimento una descrizione vivace era stata fatta dal Rinaldini, la Sezione è addivenuta alle seguenti conclusioni: rapida costruzione della ferrovia del Predil, riduzione delle tariffe di piazza e dei mgazzini generali, per poter sostenere la concorrenza di Amburgo, sistemi più semplici e più commerciali nel servizio ferroviario e post-telegrafonico, ritorno alla politica tariffaria austriaca da avviarsi in trattative con la Jugoslavia e con l’Austria, inizio dei lavori portuali per i quali sono già stanziati 215 milioni. Passando alla seconda parte della discussione, l’on. De Gasperi chiede al congresso una nuova affermazione per le nostre autonomie, affermazione già inclusa anche da don Sturzo nelle sue proposte sul decentramento. Fino a tanto che non saranno riconosciute le Diete, il Partito deve invigilare, affinché la burocrazia non invada il campo autonomo. L’oratore ha ricordato a questo punto il recente tentativo della Minerva per le scuole medie. Nella prima sezione il dott. Rinaldini aveva criticato specialmente l’amministrazione, giacchè, pur mantenendo lo schema del cessato regime (commissariato generale e luogotenenza o commissariato civile o capitanato), la si era sostanzialmente inquinata mettendo a tali posti della gente che non conosce né la legislazione né il sistema e che non ha nemmeno i titoli legali necessari. Si chiede perciò, che – fino all’attuazione di una riforma burocratica generale ispirata ai principi del decentramento regionale e della più rigorosa scelta del personale da mantenersi in servizio con esclusivo riguardo alla maggiore idoneità tecnica e morale – più che nella forma nella sua sostanza sia mantenuto e rispettivamente reintegrato in tutti i rami dei servizi pubblici il sistema amministrativo-burocratico decentrato, che vigeva sotto il passato regime, e che pertanto, pur usando equo e doveroso riguardo agli avventizi ex combattenti, si adibiscano però ai servizi direttivi e di concetto soltanto funzionari di carriera muniti dei voluti titoli di studio superiori e non ignari delle leggi vigenti nelle terre redente. L’on. De Gasperi giunto così alla fine della sua relazione, per quanto riguarda l’economia e l’amministrazione, dà risalto a due spunti politici, che comparvero nelle conclusioni di Donati, nella sezione, e nel suo ordine del giorno proposto al Congresso. Donati aveva concluso col domandare «la conservazione e lo sviluppo dell’indirizzo conciliante e pacifico della nostra politica estera e commerciale coi popoli dell’altra sponda adriatica, dai quali Venezia può derivare prodotti razionalmente utili e necessari in cambio di prodotti nostri ricercati dagli altri e per noi esuberanti, e presso i quali Venezia stessa può e deve riprendere, col tradizionale commercio economico, quel commercio tutto spirituale che è prodotto dalla sua fulgida civiltà romana e cristiana e merito immortale dei suoi guerrieri, dei suoi statisti, dei suoi santi». E nell’ordine del giorno generale si afferma che «in questa opera di sistemazione (delle Nuove Provincie) deve tenersi conto delle particolari situazioni create dall’esistenza sui confini di minoranza allogena, avendo di mira, per le zone ove l’elemento italiano venne diminuito ad arte da sovrapposizioni del cessato regime, il recupero di tali posizioni perdute; per le altre, ove l’elemento allogeno prevale naturalmente, l’avvicinamento ad esso mediante una politica di riguardo alle sue tradizioni e al suo speciale carattere nazionale». In questi due rapidi accenni è indicato, dice l’on. De Gasperi, il nostro programma politico in confronto delle popolazioni slave e tedesche. Né rinunzie né invasioni violente, ma conciliante fermezza. Ricorda la sua recente polemica sull’Alto Adige. Se ne scrive e parla con troppa faciloneria: il problema è serio e non va risolto con formole vaghe e generiche di bilinguità e di unicità amministrativa. Bisogna distinguere e operare diversamente e gradualmente a seconda delle zone. Il partito popolare non può far opera di sopraffazione né ignorare i diritti naturali dei cittadini d’altra lingua, ma non deve nemmeno sanzionare con un’inerte tolleranza le sopraffazioni perpetuate dal vecchio regime. L’oratore chiude la sua applaudita relazione invocando da questo posto che fu il centro della città realtina, l’esempio della saggezza politica con cui Venezia governò per secoli nella sua «giurisdizione marittima». La relazione dell’on. De Gasperi è stata accolta al Congresso da vivi applausi ed è approvata per acclamazione al grido di «viva Trento e Trieste»! […] V. Ordine del giorno De Gasperi sulla ricostruzione economica delle Tre Venezie e la ricostruzione politico-amministrativa delle nuove Provincie a) Ricostruzione economica delle Tre Venezie Il Congresso prendendo atto delle discussioni e delle conclusioni della I Sezione, dà mandato agli organi esecutivi del partito di far opera energica presso il governo: 1) affinché si continui e s’intensifichi l’azione di pagamento dei danni di guerra e in ispecie: perchè sia stabilita una data fissa la più vicina possibile per il pagamento delle piccole indennità fino a 10 mila lire; perchè venga iniziato il pagamento dei danni di guerra anche per i Comuni e le Provincie e venga prorogato il decreto 3 luglio 1919 fino a tutto il 1923; perché venga provveduto con carattere di precedenza al pagamento dei danni denunziati dalle istituzioni di beneficienza; perché venga svolta una sollecita azione per la ricostituzione dei boschi danneggiati; perchè al fine di affrettare la ricostruzione, non sia interrotto il finanziamento alle cooperative e siano sollecitati i collaudi; perchè vengano continuate le sovvenzioni a favore dei privati per l’acquisto del bestiame, di macchine agricole e di strumenti di lavoro, e per il ripristino degli impianti industriali; perchè là, ove, come nelle nuove provincie, le liquidazioni non si fanno per scarsezza del personale burocratico, venga provveduto all’ingaggio di nuove forze provvisorie. 2) Considerato poi che la disoccupazione si affaccia in modo impressionante, il Congresso delibera di esigere dalla sollecitudine del Governo opportune intese con altri Stati perchè sia favorita almeno una parte della vecchia corrente emigratoria veneta e di chiedere d’altro canto che si inizi una nuova serie di lavori per utili opere pubbliche. 3) Con particolare riguardo alle nuove Provincie, il Congresso reclama inoltre dal Governo l’adempimento degli impegni presi circa le questioni finanziarie, inerenti ai trattati di San Germano e del Trianon, onde rendere possibile ai cittadini redenti almeno la parziale ricostruzione dei loro mezzi di resistenza già falcidiati dal cambio della valuta. 4) Il Congresso infine riconosce essere interesse non solo regionale, ma anche nazionale: che s’intraprenda la costruzione delle grandi centrali elettriche alpine, favorendo a preferenza l’opera consorziata degli enti locali; e che con miglioramenti di traffico, con provvedimenti commerciali e tariffarim si assicuri il risorgimento e l’avvenire dei due grandi porti dell’Adriatico: Venezia e Trieste; e deferisce agli organi esecutivi del Partito lo studio della pratica attuazione di tali postulati. b) Ricostruzione politico-amministrativa delle nuove Provincie Il Congresso delibera d’insistere affinché sia assicurato alle nuove Provincie entro il più breve tempo possibile il pieno ritorno alla vita autonoma locale con la restituzione delle Diete. Fino a tanto che ciò non sia avvenuto gli organi del Partito faranno opera di assidua vigilanza, affinché gli ordinamenti politico-amministrativi, che stanno in rapporto con le autonomie locali, non vengano intaccati dalla mania livellatrice della burocrazia centrale. Il Congresso inoltre fa voti che fino all’attuazione di una generale riforma amministrativa inspirata ai principii di decentramento regionale, anche nei dicasteri dell’amministrazione statale delle nuoce Provincie, venga mantenuto o reintegrato il sistema burocratico decentrato finora vigente. Il Congresso dichiara infine che in quest’opera di sistemazione deve tenersi conto delle particolari situazioni create dall’esistenza sui nostri confini di minoranze allogene, avendo di mira, per le zone ove l’elemento italiano venne diminuito ad arte da sovrapposizioni del cessato rgime, il «ricupero di tali posizioni perdute»; per le altre, ove l’elemento allogeno prevale naturalmente, l’avvicinamento ad esse mediante una politica di riguardo alle sue tradizioni e al suo speciale carattere nazionale. Il Congresso ha votato inoltre la seguente aggiunta: Il Congresso fa voti che il Governo assuma la liquidazione dei danni ai beni mobili sofferti dagli emigrati all’estero per causa della guerra. 