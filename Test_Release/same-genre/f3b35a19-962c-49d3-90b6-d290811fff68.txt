(Segni di vivissima attenzione). Mi è lecito supporre, onorevoli senatori, che il Senato possa iniziare il dibattito sul bilancio degli esteri con piena conoscenza degli elementi più attuali della situazione, quelli in particolare che riguardano il mio viaggio recente, essendo essi divenuti di pubblico dominio anche per la diffusa e documentata comunicazione ufficiale che ne feci nell’altro ramo del Parlamento. Durante questa discussione gli onorevoli senatori potranno ottenere tutti i chiarimenti e le integrazioni utili, ma è forse doveroso e certo opportuno che io preventivamente informi il Senato sugli sviluppi sopravenuti negli ultimi giorni. La formale procedura per la revisione del trattato, nelle sue formule concrete e particolari, è appena avviata, né le varie cancellerie hanno ancora in mano la nostra domanda, che già la prima comunicazione di principio delle tre Potenze di Washington ha provocato reazioni finora favorevoli. Reazione però nettamente sfavorevole è quella dell’Unione Sovietica. Nel corso di una lunga nota polemica rivolta alle tre potenze il governo sovietico dichiara di non fare obiezione alla revisione del trattato di pace, alla revisione delle restrizioni poste dal trattato e all’ammissione dell’Italia tra le Nazioni Unite, a condizione di una analoga revisione dei trattati di pace con la Bulgaria, l’Ungheria, la Finlandia e la Rumenia e della loro ammissione all’ONU. A conclusione finale poi della nota lo stesso governo aggiunge: «di poter consentire alla revisione del trattato di pace con l’Italia e all’eliminazione delle relative restrizioni, solo nel caso che l’Italia si ritiri dal blocco nord-Atlantico d’aggressione e non ammetta sul suo territorio basi militari e forze armate straniere». Noi potremo dunque ottenere l’adesione dell’URSS alla revisione del trattato e all’ammissione all’ONU solo a due condizioni: 1)che revisione e ammissione all’ONU vengano contemporaneamente assicurate agli Stati satelliti balcanici e alla Finlandia; 2)che rompiamo l’alleanza del Patto atlantico, e rinunziamo a ogni garanzia di difesa e di sicurezza collettiva. È facile anzitutto avvertire che nella nota si fa confusione fra revisione del trattato e ammissione all’ONU. La revisione è stata chiesta dall’Italia, e proposta dai Tre, con una motivazione di dignità e parità morale e politica che porta naturalmente anche all’abolizione di quelle discriminazioni e limitazioni che intaccano la pienezza della sua sovranità e della sua indipendenza. È un diritto di massima che l’Italia rivendica, onde finalmente spogliarsi dalla bardatura imposta da sanzioni di guerra e assumere la normale veste di pace. Si tratta di cancellare le rare rimanenti formalistiche stigmate di inferiorità, nei rapporti internazionali, che ci furono inflitte dal trattato. Innegabilmente si tratta qui di un riconoscimento che sta al di fuori del trattato e lo supera. Non possiamo chiederlo e ottenerlo de jure condito, ma de jure condendo, cioè in vista dell’opera che l’Italia svolge e svolgerà per la dignitosa e pacifica collaborazione fra le nazioni. Se l’URSS ci nega questo riconoscimento, essa ci offende in verità intimamente nella nostra dignità nazionale, e perde una buona occasione di fare progredire la causa della mutua comprensione e pacificazione; ma non possiamo dire che l’URSS venga meno ad un impegno. Invece l’ammissione all’ONU è un nostro diritto codificato nel trattato di pace e già prima riconosciuto nella dichiarazione di Potsdam della quale non occorre che ricordi il testo in quest’aula, perché lo feci già altra volta e diffusamente. L’URSS, mettendo il veto per ben quattro volte alla nostra ammissione deliberata dalla maggioranza delle Nazioni Unite, ha violato il nostro trattato e lo viola oggi per la quinta volta inventando per l’ammissione altre condizioni che non siano quelle previste dal trattato. L’ammissione all’ONU era esplicitamente prevista dal trattato, come contropartita del ristabilimento del regime democratico e delle sanzioni alle quali noi ci piegammo. Non demmo noi alla Russia tutte le navi e tutte le riparazioni che essa pretese da noi, senza una sola di quelle larghe riduzioni che gli altri paesi ci offrirono? Non è lecito esigere un’altra contropartita, che del resto non dipende nemmeno dall’Italia, cioè l’ammissione simultanea all’ONU di altri Stati. L’ammissione all’ONU è prevista in base a certe norme della Carta e dello statuto delle Nazioni Unite; per l’Italia anche la stessa URSS ha riconosciuto che tali condizioni sono soddisfatte. Noi non possiamo far dipendere il nostro diritto maturato e incontestato da un esame che le Nazioni Unite potranno e vorranno fare circa la politica di idoneità del regime di altri Stati. Certo, noi ci auguriamo che l’ONU tenda ad abbracciare tutte le nazioni che vogliano e possano lavorare per la pace, ma dobbiamo protestare contro l’ingiusto ricatto a cui, in violazione degli impegni internazionali, si vuole sottoporci. Non intendiamo entrare in merito di una vertenza che non ci riguarda direttamente; ma abbiamo diritto di rilevare che la posizione dell’Italia, nazione a regime libero e di alta civiltà, non può essere paragonata a quella di altri regimi. Nessun governo orientale o occidentale ha mai potuto invocare gli articoli della «Dichiarazione dei diritti dell’uomo» contro l’Italia, mentre parecchi governi hanno portato nell’assemblea delle Nazioni Unite accuse gravi riguardanti incarcerazioni ed esecuzioni di oppositori politici. Comunque, il diritto dell’Italia a entrare nell’ONU è per se stante ed è indipendente da ogni altro; esso è una questione pregiudiziale che precede tutte le altre e non può venire sottoposta ad ulteriori condizioni, né andare legata al problema della revisione del trattato che abbiamo chiesta appena recentemente. Grave ed offensiva infine è la conclusione della nota. Il governo sovietico è disposto a consentire la revisione del trattato a patto che noi abbandoniamo le nostre alleanze. Ciò significa che esso si degna di conoscere la nostra assoluta sovranità e maggiorità solo se preventivamente rinunziamo a farla valere. La Costituzione attribuisce al Parlamento il diritto di decidere sovranamente sui trattati internazionali; ma l’URSS è disposta a riconoscere tale diritto di sovrana decisione, solo se previamente decideremo di abbandonare il Patto atlantico di sicurezza e sceglieremo i nostri alleati al di fuori delle nazioni del Patto atlantico o staremo soli, isolati in mezzo agli opposti blocchi. Perché il blocco sovietico continua ad esistere e operare. I ventiquattro e più trattati di mutua assistenza costituiscono una ferrea cintura attorno alla Russia e si protendono in varie direzioni verso il centro d’Europa. In questi trattati è previsto l’intervento «automatico e immediato» in caso di aggressione; e, si badi bene, nei particolari trattati con la Bulgaria, Romania e Ungheria l’intervento è previsto anche in caso di «minaccia» d’aggressione «da parte della Germania e di qualsiasi altro paese che si unisca alla Germania direttamente o sotto altra qualsiasi forma». Se tutto questo non apparisse come una miserevole dialettica propagandistica, non troveremmo in verità lo stile diplomatico per reagire adeguatamente. Tutta la nota parte dalla falsa premessa che il Patto atlantico sia un patto di aggressione e non di difesa, che noi mettiamo a punto e attrezziamo le nostre forze armate non per una eventuale difesa da un’aggressione altrui, ma per attaccare noi stessi; che le magre divisioni europee che si stanno organizzando possano essere strumento di attacco contro la prevalente forza dell’URSS e dei suoi satelliti; che in particolare l’Italia pensi ad eserciti colossali, e si citano in proposito delle interviste di Pacciardi e di Marras, che avrebbero dichiarato che l’Italia ha grande riserva di uomini. La verità è – e il governo sovietico lo sa – che noi non abbiamo dato finora all’esercito integrato comune che cinque divisioni; che appena in un prossimo periodo arriveremo a dieci, facendo nuovi sforzi per raggiungere un minimo difensivo. Tutto il nostro dispositivo è difensivo. Se veramente il governo sovietico vorrà la pace, la pace sarà salvaguardata e il governo italiano è sempre disposto ad agire entro la comunità atlantica per la pace e la distensione. Ma la pace si raggiunge solo con la lealtà e la moralità dei rapporti internazionali. Ad un governo e a un Parlamento che, dopo libero e ripetuto dibattito, ha deciso di associarsi ad una alleanza difensiva di dodici nazioni per ragioni di sicurezza, non si può onestamente suggerire una rottura di patti, affermando che, invece di difendere, il patto mira ad aggredire. La democrazia, onorevoli senatori, ha la sua dignità e piena coscienza della sua responsabilità. Noi siamo alleati per la sicurezza nostra e dei nostri amici; e decisi a governarci in regime di libertà e di mutuo aiuto politico ed economico. Se a un dato momento, e noi lo escludiamo, si attuassero propositi aggressivi, noi siamo liberi di decidere per voto del Parlamento. Ma oggi, dopo le unanimi deliberazioni di Ottawa, siamo più che mai convinti che il patto che ci lega è un patto di difesa e di sicurezza, e che il mezzo più efficace per evitare la guerra è garantire la pace e la leale esecuzione dei nostri impegni internazionali. (Vivi applausi dal centro e dalla destra). 