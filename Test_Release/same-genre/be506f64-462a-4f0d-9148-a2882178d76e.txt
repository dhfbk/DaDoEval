Nella prima pagina del Brennero di ieri, sotto un titolo unico, si leggono un articolo polemico del viceprefetto Chiaromonte e il testo del decreto del prefetto Guadagnini: ed è giusto, perché la motivazione del decreto del prefetto non è che il riassunto conclusivo della polemica del viceprefetto. È quindi con riguardo a questi due documenti, visti assieme, che qui si fanno le constatazioni seguenti: 1. La crisi del Consorzio dei comuni ebbe inizio da un attacco del Chiaromonte il quale in una seduta della direzione mosse alcuni appunti all’amministrazione Ferrari: appunti ai quali venne in parte risposto subito, rimettendo un esame definitivo ad un’inchiesta del Consiglio di sorveglianza. Ma il Chiaromonte aveva fretta, e teneva in pronto un ordine del giorno di sfiducia, sul quale però non insistette, quando si accorse che due suoi consenzienti, i quali avevano partecipato finora all’amministrazione Ferrari non lo avrebbero votato, per non demolire se stessi. Tuttavia, volendo finirla ad ogni costo, il Chiaromonte si levò per andarsene e l’ing. Gianferrari, capitato per la prima volta nella Direzione, si associò; e alle dimissioni si aggiunsero anche gli altri due, dichiarando di farlo per solidarietà politica. La direzione decise allora di affidarsi ad un’inchiesta del Consiglio di sorveglianza. Ma i crisaioli ruppero ogni indugio, fecero annunziare nel Brennero la crisi e provocarono la polemica. Fu allora manifesto anche ai ciechi che le critiche erano un pretesto; che non si voleva criticare per correggere e collaborare a rimediare se errori v’erano stati, ma che si voleva abbattere a qualunque costo l’amministrazione, fornendo al prefetto l’agognato pretesto per intervenire. Ricordammo allora le lunghe pressioni fatte sulla presidenza, prima per imporre un impiegato direttivo fascista, poi per portare la crisi nel Consiglio d’amministrazione. Ricordammo che s’era tentato il colpo decisivo, quando si discusse sul carattere di pubblicità o meno dell’ente consorziale e ricordammo che il Chiaromonte s’era già ritirato sotto la tenda, quando la direzione faceva mostra di non voler votare il contributo di 50 mila lire per il comitato fiera di Milano, del quale era presidente finanziario il Chiaromonte stesso. Concludemmo che anche codesta crisi era un episodio e forse il definitivo delle manovre per la scalata del Consorzio dei comuni. Oggi il decreto è venuto ad avvalorare i nostri sospetti. 2. Il Chiaromonte cerca di motivare la scalata coll’affermare che si tratta di un’amministrazione di partito. Sarebbe un bel motivo in ogni caso; ma il peggio è che l’affermazione è falsa. La direzione si costituì nel 1921, dopo il rinnovamento dei consigli comunali, ed essa fu eletta dall’assemblea dei comuni così: quattro popolari, tre liberali, tre socialisti, più il presidente e il consigliere delegato di comune gradimento: il consigliere delegato, un tecnico venuto dall’amministrazione di finanza che non ha mai militato in nessun partito, e il presidente dottor Emilio de Ferrari, filopopolare e circondato dalla stima di tutti. Si aggiunsero poi, in base alla norme statuarie, l’on. Conci, quale capo della Provincia, e l’on. Toffol, quale vicepresidente del Consiglio d’agricoltura. Nell’assemblea che seguì, alle elezioni parziali, venne nominato invece di un socialista, il comm. Larcher, reggente della Federazione fascista. Un membro liberale transitò poi nel fascismo, il cons. Artel abbandonò la regione e il dott. Detassis s’era dimesso recentemente, in protesta contro lo stiracchiamento dei fondi da parte del Governo e visto che per averli bisognava ricorrere a certe vie indirette del nuovo stile. Così era composta l’amministrazione che il decreto del prefetto sembra voglia qualificare come composta di estranei ai comuni, mentre il Vida era sindaco di Cavalese, il Brolo sindaco di Roncegno, Girardi assessore di Riva, il Bertagnoli sindaco di Fondo, l’Artel prosindaco di Riva, il Casotti cons. comunale di Rovereto, e il dott. Detassis, Mattei, Obrelli erano stati scelti dai comuni, perché tecnici oramai della opera di ricostruzione e di finanziamento. 3. Il Chiaromonte pretende che gli riconosciamo il buon proposito di aver rovesciata l’amministrazione, per favorire i danneggiati. La pretesa è leggermente demagogica. Per illustrarla ci basti ricordare la denuncia da lui fatta alla finanza durante la polemica; che in fondo si riduce ad accusare il Consorzio d’aver tentato d’avere dei fondi anticipati ai danneggiati, prima ancora che le pratiche di anticipo fossero burocraticamente perfette. Sarà difficile del resto che il Chiaromonte, per quanto sembri presumere che prima di lui, nel Trentino non si sapesse ove nasce il sole, persuada i trentini che i loro amministratori erano e sono in maggioranza degl’inetti o… peggio. La burocrazia non si attacca né si diminuisce, signor viceprefetto, quando nel Trentino come dappertutto si preferisce che gli enti locali (oh perché si chiamerebbero locali altrimenti?) vengano amministrati da persone del luogo. Né si meravigli il signor presidente della Commissione reale se persone che hanno ideato il Consorzio dei comuni , l’hanno aiutato a sorgere, hanno lavorato con passione e con efficacia per risolvere il grave problema dei danneggiati, non possano leggere che con disgusto periodi come questo: «Vede appena oggi il Nuovo Trentino, che la nostra provincia è in arretrato di un anno in confronto del Veneto nella liquidazione dei danni? E perché non dice di chi è la colpa?» (Chiaromonte nel Brennero di ieri) Come? Che cosa vuole insinuare, signor viceprefetto? Forse che è colpa del Trentino se il decreto luogotenenziale sui danni di guerra venne esteso alle nuove Provincie appena il 18 aprile 1920? Forse che è colpa nostra se la Direzione di finanza, nonostante tutte le sollecitazioni, non venne autorizzata a tempo a costituire gli appositi uffici e ad assumere il personale occorrente? 4. La motivazione iniziale del decreto di scioglimento è che il Consorzio si sarebbe rifiutato di cambiare lo statuto, quando venne introdotta la legge comunale e provinciale. Ciò si scrive e si stampa, pur essendo noto che il Ministero delle finanze si dichiarò per il mantenimento del presente statuto e che tale mantenimento ebbe parere favorevole anche dalla Giunta provinciale amministrativa, già nella scorsa primavera! I commenti sono qui proprio superflui. 5. Il Chiaromonte e l’estensore del decreto ci tengono molto a far rilevare che lo scopo dello scioglimento è quello di «chiamare nella direzione i diretti rappresentanti degli enti consociati, cioè della provincia e dei comuni della zona devastata». Ah, sì? Ma perché allora non si è atteso che venisse convocata l’assemblea generale dei comuni associati, i quali, se prestano la garanzia e corrono il rischio, hanno pur diritto di scegliere gli amministratori? Perché stroncare i propositi della amministrazione presente e rendere impossibile la nomina elettiva? Il perché è troppo chiaro, e nessuna demagogia varrà a ingannare gl’interessati. Il tentativo di svalutare d’un colpo le amministrazioni Crivelli e Ferrari, coi consiglieri designati dai Comuni, è condannato all’insuccesso. I trentini conserveranno a questi uomini la loro riconoscenza o nessuna abilità retorica li indurrà a considerarli, dopo tante opere e tante prove di buona volontà e d’affetto per la loro terra, come degli esterni alle istituzioni nostre. 