Il presidente comincia con l’esporre brevemente la natura ed i risultati della riunione di ieri a Parigi dei Sei ministri della Comunità europea. Sottolinea che essa ha avuto un carattere «informal» data la situazione interna francese e la speciale posizione nella quale si trova anche il Governo italiano. Il carattere privato e confidenziale degli scambi di vedute ha avuto, però, il vantaggio di consentire la maggiore franchezza. Dopo aver concordato per il 7 agosto in Germania una nuova riunione dei Sei ministri (affermando con ciò davanti alle varie opinioni pubbliche la vitalità della Comunità europea) si è trattato ampiamente della Germania: problema cruciale dell’Europa. In vista anche della conferenza delle Bermude si è cercato di stabilire un punto di vista comune che può essere così formulato: i Sei ministri degli Esteri sono concordi nel ritenere che la riunificazione della Germania deve essere posta come un obiettivo dell’Occidente, in quanto essa non contrasta con l’integrazione militare e politica della Germania stessa nella Comunità europea. Il ministro Selwyn Lloyd dice che questo punto di vista è cordialmente condiviso dal Governo britannico, il quale considera che la ratifica del Trattato CED è un elemento di grande importanza per il consolidamento della pace e della sicurezza in Europa. Il presidente De Gasperi si riferisce, quindi, ai cinque punti fissati recentemente da Adenauer per l’unificazione della Germania, dicendo che, se alcuni di essi sollevano qualche perplessità, specie presso gli olandesi, tuttavia egli li ritiene sostanzialmente accettabili e comunque suscettibili di essere elaborati in modo da ottenere il comune consenso dei Paesi occidentali. Selwyn Lloyd a domanda conferma che su quattro di tali punti l’Inghilterra è d’accordo; ha, invece, alcune riserve su quello che si riferisce alle frontiere tedesche. Riserve, tuttavia, che riguardano piuttosto la formulazione che la sostanza. Il presidente De Gasperi domanda quale sia l’esatta interpretazione del riferimento di Churchill ad una Locarno Orientale, nel suo recente discorso. Accenna con garbo alla interpretazione Nenniana (antiatlantica) di tale riferimento ed al danno che essa ha prodotto ai fini della nostra campagna elettorale. Selwyn Lloyd con molta chiarezza cerca di spiegare che Churchill ha inteso parlare soprattutto dello spirito di Locarno, di garanzie, cioè, che, ravvivando il Trattato anglo-russo del 1943, rassicurerebbero da un lato la Russia contro possibili e temute aggressioni da parte dei tedeschi e dell’Occidente, dall’altro la Germania rispetto ad aggressioni russe. Su domanda del presidente De Gasperi egli aggiunge che un accordo del genere è concepibile sia come integrazione della CED, sia come alternativa alla medesima, in caso di mancata ratifica. Su questo problema Churchill sta portando, in questi giorni, la sua particolare attenzione. Riferendosi più particolarmente alla conferenza delle Bermude il presidente De Gasperi dice che, pur riconoscendo le maggiori responsabilità delle Grandi Potenze, resta chiaro ed evidente che un dialogo con i Russi ha qualche probabilità di fornire risultati concreti, solo se tutte le Potenze occidentali presentano un fronte unito. Questo esige, a sua volta, consultazioni fra tutti gli interessati prima che avvenga l’incontro a quattro che, secondo Selwyn Lloyd, Churchill vorrebbe promuovere verso ottobre o novembre. Selwyn Lloyd concorda in linea di massima. Aggiunge, tuttavia, che Churchill propenderebbe per un primo incontro a Quattro senza ordine del giorno e senza condizioni prestabilite da porre ai russi. Uno scambio di vedute, cioè, a carattere esplorativo; dopo il quale si presenterebbero, l’uno dopo l’altro, ai sovietici i problemi da discutere e sui quali occorrerebbe, naturalmente, un accordo fra i Paesi occidentali. Questa linea di condotta lascia perplessi alcuni dei collaboratori di Churchill, i quali riterrebbero preferibile affrontare fin dall’inizio la discussione con i Russi sulla base di un piano e di un ordine del giorno prestabiliti. Il presidente De Gasperi si dichiara nettamente a favore della seconda alternativa, sottolineando l’evidente pericolosità della prima, che avrebbe come effetto quello di incoraggiare ulteriormente le correnti neutraliste e contrarie al riarmo ed all’unità europea. Selwyn Lloyd ripete che su questo punto non è stata presa alcuna decisione e non lo sarà, probabilmente, prima dell’incontro delle Bermude. Dopo una breve parentesi sulle elezioni italiane e agganciandosi alle medesime, il presidente parla del problema austriaco. Egli si riferisce in particolare all’ipotesi del raggiungimento di un accordo generale sul Trattato di Stato. Questo porterebbe come conseguenza l’evacuazione delle truppe alleate dal territorio austriaco. Sicché, se per allora non vi fosse una soluzione del problema di Trieste, si avrebbe l’assurdo di una occupazione anglo-americana limitata solo al TLT. Questo porta il presidente a parlare del problema di Trieste di cui sottolinea l’influenza negativa sull’andamento delle elezioni italiane. A questo punto il ministro Lloyd informa che ieri l’ambasciatore Velebit si è recato da lui per dichiarare che la Jugoslavia è pronta a negoziare con l’Italia, cominciando con un incontro di esperti. Il presidente osserva che esperienze passate e recentissime dimostrano l’inutilità di simili tentativi. Egli ricorda i vari sforzi compiuti per risolvere la questione mediante negoziati diretti con la Jugoslavia e sottolinea la sua convinzione che il problema è politico e non tecnico. Il ministro Lloyd dichiara che a suo avviso vi sono tre possibili soluzioni: 1)Lo statu quo. Ma questa sembra la peggiore delle soluzioni che gioverebbe soltanto all’URSS la quale profitterebbe del contrasto italo-jugoslavo. 2)Il condominio. Sui vantaggi di tale soluzione egli è dubbioso. I precedenti del condominio anglo-egiziano sul Sudan non lo incoraggiano in questo senso. 3)Una divisione del Territorio. E a tale riguardo Selwyn Lloyd osserva che il Governo italiano si era forse formato l’impressione che il ministro Eden considerasse con favore una divisione del Territorio secondo l’attuale linea di demarcazione. Ciò non è esatto. Non è che tale soluzione fosse desiderata dal Governo inglese, ma essa era considerata l’unica pratica e attuabile. Il governo inglese non ha alcun particolare interesse nella questione tranne il fatto che esso mantiene a Trieste un corpo di 5 mila uomini che è ansioso di ritirare al più presto. Ripete che dalla conversazione con Velebit aveva tratto la convinzione che il Governo jugoslavo fosse veramente desideroso di risolvere la questione con noi. Il presidente ricorda le ripetute prove di buona volontà fornite dall’Italia: dalla dichiarazione tripartita si è passati anzitutto al principio della linea etnica continua; indi, per venir incontro alla richiesta di un accesso al mare per la Slovenia, si sono offerte possibilità di sbocco fra Trieste e Capodistria . Viceversa da parte jugoslava è stata ripresentata la vecchia richiesta della costa fra Zaule e Servole che praticamente significa lo strangolamento di Trieste. L’esperienza dimostra quindi che non si può negoziare con Tito. Selwyn Lloyd osserva che se si esclude una divisione del Territorio in tale caso bisognerebbe ritornare all’idea del Condominio, del quale però egli stesso è tutt’altro che convinto. Il presidente ribadisce l’impossibilità di una tale soluzione nella quale l’alternarsi al potere di due governatori italiano e jugoslavo, perpetuerebbe e esaspererebbe il contrasto fra i due paesi. Conclude che l’idea di una spartizione secondo la linea di demarcazione attuale come soluzione definitiva e concordata è per l’Italia assolutamente inaccettabile. 