[…] De Gasperi ha risposto che il governo italiano considera il problema dell’eccesso di forza lavoro come questione di natura essenzialmente sociale e politica. Ha affermato che non ci sono fondi disponibili per finanziare un’agenzia speciale che si occupi dei lavoratori in eccesso e che il governo non vuole deviare dalla sua politica, cioè nessuna emissione di valuta per finanziare deficit del Tesoro. […] De Gasperi ha affermato che il rapporto fra pagamenti della sicurezza sociale rispetto agli stipendi non è alta (13% o 14%). Rapporti più elevati citati dalla stampa, dagli industriali etc. sono calcolati indicando erroneamente come sicurezza sociale alcuni pagamenti quali gli assegni familiari che formano parte dei salari ma sono raccolti da agenzie della sicurezza sociale. Le tasse sulle materie prime, economicamente incerte, sono un male necessario perché lo Stato ha bisogno di risorse che provengano dall’imposta generale sulle entrate. Le industrie autarchiche sono prevalentemente quelle controllate dall’IRI. Durante l’anno fiscale 1948-49, tali industrie non costituiranno più un onere per il Tesoro. L’IRI è stato informato che il Tesoro non finanzierà il suo deficit; che esso dovrà reperire i fondi addizionali di cui ha bisogno emettendo obbligazioni. […] De Gasperi ha evidenziato che annunciare ora un aumento sostanziale nel prezzo del grano avvierebbe una spirale inflazionistica. Comunque, si potrà valutare una dichiarazione generale che chiarisca che i prezzi non saranno ridotti. Quanto alla riforma agraria, il governo è sottoposto a una forte pressione e non sarà possibile contrastarla per molto. Contro le poche migliaia di grandi proprietari nel Sud stanno non solo i contadini senza terre, ma anche l’opinione pubblica italiana e molti paesi stranieri. Anche il governo laburista britannico ha messo in guardia il primo ministro contro politiche reazionarie. Comunque, ha dichiarato che la riforma sarà graduale, tenendo a mente l’importanza di mantenere la produzione al più alto livello possibile. Ha dichiarato che in nessun caso la riforma colpirà gli attuali proprietari per il raccolto dell’anno prossimo. […] De Gasperi ha risposto che il governo potrebbe pubblicare una dichiarazione in modo da assicurare che la riforma agraria non riguarderà i raccolti del 1949; studierà la questione in un comitato produttivo interministeriale e già vede con favore questa idea. Sulla questione delle tasse sui fertilizzanti, De Gasperi ha solo potuto ripetere quanto già detto riguardo all’industria – le necessità di bilancio sono immense. De Gasperi ha promesso ancora di studiare i due memoranda lasciatigli dal capo della missione ECA e di discutere nuovamente su questi e altri problemi con Zellerbach. Ha anche affermato che spera che in futuro il Sig. Zellerbach si confronterà con lui a intervalli frequenti. 