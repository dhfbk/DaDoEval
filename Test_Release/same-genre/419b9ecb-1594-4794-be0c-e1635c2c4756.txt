Gli organi della grassa borghesia sono desolati per la cattiva strada sulla quale si sono messi i socialisti. Fino che facevano dell’anticlericalismo o davano delle legnate ai popolari tutto andava bene, ma adesso minacciano di buttarsi addirittura all’anarchia! Diavolo è un po’ troppo, tanto più che i grandi uomini del partitone, Turati, Treves, Modigliani e compagni, che i giornali ben pensanti hanno sempre lisciati, accarezzati ed esaltati, sembrano aver perduto ogni influsso sulle masse. C’è da disperare. Ma chi ha viscere di padre non perde mai intieramente la fiducia nella conversione del figlio e il liberalismo non può dimenticare di essere stato il legittimo genitore nonché l’amoroso educatore del socialismo. Assistiamo dunque, in questi giorni, all’esilarante e umoristico spettacolo degli scongiuri borghesi ai figlioli prodighi socialisti. Scrive con il singhiozzo nella strozza il Corriere della Sera: «Non solo lo Stato, non solo la borghesia, non solo gli amici dell’ordine devono preoccuparsene; è ora che se ne preoccupi anche il partito socialista, che negli ultimi tempi è diventato complice necessario di questa preparazione d’ambiente, e che deve porsi nettamente il problema della sua posizione rispetto alla anarchia. Vogliono i socialisti il disfacimento non diciamo di un regime sociale – che tale è il loro naturale programma – ma di ogni possibilità di regime? Vogliono la distruzione non di una disciplina statale, ma di ogni forma e possibilità di disciplina? Se così è, cambino nome: si chiamino anarchici; si chiamino nichilisti e rinunzino ad atteggiarsi a costruttori dell’avvenire. Ma se questo non è, è ora che scindano la propria responsabilità e abbandonino gli altri al loro isolamento di distruttori». Dopo il Corriere anche il Secolo piange a calde lagrime sul socialismo che si va miseramente perdendo sulle spire fatali dell’amplesso anarchico. Il foglio radico-riformista non sa capacitarsi del manifesto lanciato ai lavoratori e ai soldati dalla Confederazione del lavoro e dalla direzione del partito: «È la rinunzia della dottrina socialista, è la rinnegazione di quasi trent’anni di vita socialista e la dedizione all’anarchismo individualista. Non è possibile che tutti i socialisti seguano quel branco di fanatici o di opportunisti che li capeggia; e non dovrebbe essere possibile nemmeno che si rassegnino. Non ci pare possibile che l’on. Treves, così fine ed antirivoltoso, desse oggi il segnale dell’applauso ad una chiacchierata, vuota e volgare dell’on. Trozzi . Così è: l’on. Trozzi ha fatto l’apologia dei moti di Ancona ; e l’on. Treves si è rallegrato con lui con entusiasmo e perfino con emozione. L’on. Misiano grida le più turpi bestemmie; e l’on. Modigliani si improvvisa suo avvocato. È opportunismo o degenerazione? Di certo c’è uno smarrimento quasi generale del senso della responsabilità. Si direbbe che tutti si divertano a giocare a mosca cieca. Ma c’è da andare in perdizione. E proprio davvero non ci sarà chi raccolga l’ammonimento severo di Filippo Turati?». Oh anime serafiche che cercano la conversione del peccatore! Ma il peccatore è anche un giustiziere, che nelle mani della Provvidenza è destinato a far scontare i peccati vecchi di certe megere che ora fanno le pinzocchere. Non colle prediche e cogli esorcismi di gente bacata e screditata nell’opinione popolare, per cinquant’anni di prepotenze e di sfruttamento, si caccerà il diavolo che mette in agitazione le masse italiane. Ci vuole qualche cosa di più serio e di più sostanziale, ci vuole l’antidoto al veleno materialista inoculato dalla scuola liberale e fatto sviluppare dall’esempio dell’epicureismo borghese, ci vogliono in una parola i principi cristiani. 