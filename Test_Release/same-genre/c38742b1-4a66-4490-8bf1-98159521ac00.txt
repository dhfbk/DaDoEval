La sua opinione è che bisogna fare le elezioni amministrative; è un problema di portata mondiale. Vedasi l’episodio del sindaco di Firenze che è stato escluso dalle onoranze ai fratelli Rosselli in Francia. Il nostro scopo è quello di debellare il comunismo e di conquistare le amministrazioni dei comuni. Il popolo sente questo problema ed il popolo è più saggio degli uomini politici. Le vicende del Psli comportano dei rischi, ma non si può tornare indietro, né si può pensare che D’Aragona, Simonini, Lombardo e Saragat collaborino con i comunisti. Perciò la necessità delle elezioni. Raccomanda a tutti di dimostrare coerenza, compattezza ed entusiasmo: bisogna avere fede nelle cose semplici e giuste. Le elezioni saranno effettuate secondo i metodi del 18 aprile 1948, ed intanto bisogna far approvare le eggi urgenti. Si deve battere il comunismo con sistemi democratici. [Dopo alcuni interventi, il ministro Scelba introduce la legge contro le attività neofasciste, allora all’esame del Senato]. Possiamo impedire al Msi di presentare delle liste? [Dopo alcuni interventi, il Consiglio dei ministri procede alla discussione sul trattamento economico dei pubblici dipendenti]. In sostanza siamo concordi; bisogna trovare la formula per respingere le richieste. La scala mobile in altri tempi ha giovato. Le aziende private hanno ripreso il meccanismo della scala mobile. La questione sarà esaminata: intanto bisogna affermare che di fatto le retribuzioni sono ora al di sopra del livello della scala mobile . 