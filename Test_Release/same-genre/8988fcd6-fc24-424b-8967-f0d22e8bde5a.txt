Allorché il nostro giornale assunse il nuovo titolo Il Trentino , le Neue Tiroler Stimmen, prime fra tutti i giornali tedeschi, ne diedero la notizia ai loro lettori e vi aggiunsero i ben parsi commenti. Il nostro foglio rinfoderava la bandiera cattolica ed esponeva la nazionale, anzi una bandiera nazionale sospetta assai di liberalismo. Altro che un mutamento insignificante come noi volevamo far credere! Dato l’allarme le Neue Tiroler Stimmen parvero tacere e seguì il coro degli altri giornali. Fra i liberali tosto levarono la voce le Innsbrucker Nachrichten. Il loro articolo era la seconda edizione di quello delle Stimmen, ampliata e riveduta ad usum dei tedeschi nazionali. A tale scopo si tirava in ballo il Vescovo di Trento, il quale col mutamento del titolo in Trentino, si era smascherato per un irredentista dell’acqua più pura. Le Stimmen, che prima avevano sì leggermente e imprudentemente insinuato l’accusa contro di noi, leggono le calunnie delle Innsbrucker Nachrichten, inorridiscono, giungono le mani, levano gli occhi al cielo ed esclamano: O tempora! O mores!! Quindi si accingono con tutto lo zelo a salvare lautorità vescovile compromessa. All’uopo occorrono informazioni, e perciò non è meraviglia che la risposta delle Stimmen alle Nachrichten abbia impiegato tre giorni a venire. Mercoledì mattina lo scrittore delle Stimmen poté finalmente sedersi con grave sopracciglio al suo tavolo e metter fuori con un sussiego spagnolo il risultato delle sue ricerche. Da «wohlinformierter Seite» egli ha saputo... e che? Nulla in sostanza di più di quello che fu stampato nel primo numero del Trentino cioè che l’indirizzo rimane immutato, che il titolo corrisponde al nome dell’Unione politica popolare del Trentino, sorta con l’approvazione del defunto principe Vescovo , donde segue che non occorreva tirare in mezzo autorità di sorta per giustificare il nuovo passo – che avrebbe dovuto esser fatto già al primo gennaio se non ci fosse stato di mezzo lo sciopero dei tipografi – che non c’era da aspettarsi il can-can dei nostri tutori di là del Brennero, se costoro anziché credere alle parole di galantuomini, non si ostinassero a vedere nel Trentino un grave reato. Dicevamo dunque che per venir a sapere queste gran cose, non occorreva che le Stimmen incomodassero qualche «wohlinformierte Seite». Le sono novità che fin dai 17 marzo si leggevano non solo sulle nostre colonne, ma sui muri delle città, delle borgate e di tutti i comuni del nostro paese. Le Stimmen devono essersi accorte che a metter fuori con aria di tanta importanza quelle novità vecchie con tanto di barba c’era da far ridere il pubblico, benché di solito là fuori degli affari nostri non ne sappiano cicca. Perciò credettero di aggiungere qualche cosa di piccante e questo non più da «wohlinformierter Seite» ma da «unanfechtbarer Quelle». Udite e inorridite! Una sera la nostra redazione viene a sapere che è decisa, è prossima, è imminente la pubblicazione di un foglio liberale moderato, che deve fare la concorrenza all’Alto Adige e chiamarsi il Trentino. Bel titolo, per Bacco. E vederselo portar via forse domani sera, forse a mezzogiorno dai moderati! Ah no, mille volte no! Ehi là disegnatore all’opera col nuovo titolo! Ha già finito? Bene! Intagliatore approntate le lettere! E zoccolo per applicarvele? Ah, ecco anche quello! E lo stereotipista, dovè? È andato a letto? Sciagurato, presto, montate sulla motocicletta, su di un ultramobile, sul diavolo che vi porti e conducetelo qui, magari in camicia! Così, nella grande precipitazione «über Nacht» fu fatto il becco all’oca. Non lo credete? Lo assicurano i supremi inquisitori delle Stimmen, che lo hanno non già dalla prima e confidenzialissima «wohlinformierter Seite», ma addirittura da «unanfechtfbarer Quelle!». Buon Dio, un po’ di calma! È vero che alle volte con questo benedetto mestiere ci tocca farci in quattro per dare ai lettori un giornale che, non facciamo per dire, si presenta proprio bene; ma ve lo giuriamo, per il titolo non ci siamo scalmanati affatto e non abbiamo perduto un solo minuto del dolce sonno, celeste ristoratore pei miseri mortali. No, care gioie, lordine di disegnare il titolo l’abbiamo dato parecchi giorni prima e ci furono portati parecchi modelli. Li abbiamo esaminati e scelto il più bello, poi l’abbiamo fatto intagliare, poi fermare sullo zoccolo, poi tirarne il cartone, poi fonderlo e già la sera prima il titolo aspettava il momento di andare in macchina. Dillo tu o proto, se le cose non stanno così! E la tremarella che uscisse in quattro e quattr’otto il Trentino moderato? Ma sanno tutti che del foglio moderato si è parlato e stampato già da più che un mese e che esso non uscirà ancora per parecchio tempo. Certo che avendo noi scelto a buon diritto quel nome, non ce lo saremmo lasciato togliere; ma per prevenire i moderati, non occorreva tanta fretta. Ce ne rimettiamo al loro testimonio! Fin qui la parte veridica e insieme allegra che sparge la luce dovuta sulle informazioni delle Stimmen. Ora la parte seria. Giacché dovete sapere che ai pretesi fatti notturni le Stimmen fanno seguire i commenti. Esse trovano che noi abbiamo scelto un nome che non è nemmeno un’espressione geografica e per giunta abbiamo fatto una pericolosa concessione all’irredentismo, nemico della Chiesa e dello Stato. Né in ciò ci scusano le provocazioni dei tedeschi nazionali. Un torto non ne giustifica un altro. In ultimo il benevolo nostro tutore innsbruckese ci avverte, certo nel nostro interesse politico e finanziario, che il popolo non vuole saperne del «fantastico» Trentino e che faremo bene a non scivolare sulla china fatale del nazionalismo. Dunque il Trentino non è nemmeno un’espressione geografica? Con quanta disinvoltura si cancella dalla faccia del mondo questa terra italiana che fa capo ad una città, chiamata Trento. Buono che un tratto di penna non basta per mutare la realtà delle cose. E poi vedete; l’esistenza di questa «nebbia» evanescente, di questo «assurdo» palpabile che è il Trentino, fu riconosciuta da labbra molto autorevoli; del Trentino parlano i suoi figli, del Trentino parlò sempre La Voce Cattolica, del Trentino parla il nome dell’Unione politica popolare; e quest’Unione, come dicemmo, fu approvata dal defunto vescovo Valussi di felice memoria; come d’altra parte non dubitiamo punto che certi conservatori tedeschi tengano pronto in tasca un decreto vescovile per impugnare il voto diretto, per mandare a rotoli la riforma elettorale alla Dieta, per sbizzarrirsi contro il suffragio universale, per andare a braccetto con quei cattoliconi di Rohmeder e di Christomannos e per dare il loro nome, il loro prestigio e i loro denari a una società che tenta di germanizzare i nostri popolani, accendendo fra loro lotte nefaste, che intorbidano e pregiudicano perfino le relazioni col clero e la vita religiosa! Ma, ci si risponde, il Trentino ha un sapore liberale. Sì, se lo lasceremo in feudo, a chi se ne arroga il monopolio; no, se ne assumiamo la rappresentanza e la difesa, noi che ne abbiamo il diritto e il dovere, perché siamo la stragrande maggioranza del paese. E vi assicuriamo che di questo Trentino sapremo difendere la fede avita, i diritti nazionali e gli interessi economici, né sarà mai che le avide ugne del pangermanismo oltracotante riescano a strapparcelo di mano, per quanto a capo del Tiroler Volksbund marci il conservatore Wackernell e fra i suoi aderenti si trovino un abate Treuinfels, un professore Mayr, ecc. ai quali dobbiamo energicamente opporci, per quanto il linguaggio delle Stimmen, organo dei conservatori tedeschi, sia per sé atto a indurci in errore e a farci credere che abbiano ricevuto il benedicite di san Cassiano per aiutare l’opera di perturbazione della diocesi di San Vigilio. Egregio dott. Ielhy! Inquisisca e rovisti in casa sua, che ne ha ben donde, e farà maggior frutto che volendo ficcare infelicemente il naso in casa altrui. Spazzi, spazzi nel proprio campo e, se le avanza tempo, dia il segno dell’armi contro di noi e venga a darci i suoi moniti salutari. Per ora, l’eco rinforzata che il suo grido ha avuto nel campo liberale tedesco e nell’Alto Adige di Trento, ci fa proprio pensare che un lavoro di autocritica sarebbe il migliore che l’organo dei conservatori tedeschi potrebbe proporsi, e, quanto agli altri, se abbiamo risposto alle Innsbrucker Nachrichten, una giusta commiserazione ci impedisce di rispondere all’Alto Adige. Il dolore è sacro, e noi rispettiamo il dolore, anche nei nostri avversari. 