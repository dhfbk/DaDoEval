I giornali innsbruckesi riferiscono largamente attorno al congresso generale del Volksbund, di cui ieri abbiamo data una speciale relazione . L’intonazione è però, come sempre, alquanto diversa. Le Innsbrucker Nachrichten radicaleggiano senza sottintesi, il cristianosociale Tiroler Anzeiger ci tiene invece ad accentuare ripetutamente di non essere il Volksbund un’associazione di guerra contro i fratelli italiani, ma un baluardo contro l’irredentismo manifesto o nascosto, la cui esistenza sfugge al Governo!!? Di fronte a che basti constatare che un oratore ufficiale del congresso ha detto scopo precipuo del Volksbund la conquista o la riconquista delle terre una volta tedesche, ossia come vediamo nella pratica la germanizzazione di terre italiane. Dopo quanto è accaduto, il parlare di un’associazione difensiva è ignoranza supina o feroce ironia. Un altro foglio cristiano-sociale di Bolzano, il Tiroler, aveva recentissimamente attaccato il Volksbund per la sua dimistichezza colla Südmark, politicante e protestizzante. A Bolzano si vede forse più chiaro che altrove. Ma il congresso di Egna ad unanimità respinse tali accuse affermando che il Volksbund è in tale riguardo immacolato, e che dalla Südmark o dalle associazioni simili prende i denari, ma non i principi. Alla protesta contro il foglio cristiano sociale partecipò anche il parroco Steck, deputato del suo partito. Nessuna meraviglia quindi che l’Anzeiger, arrivato oggi, si diffonda in scuse, e pianti in asso suo fratello minore affermando che il Volksbund è apolitico e insospettabile. La condotta della stampa cristiano sociale manca in tal riguardo di coerenza e, diciamolo pure, anche di dignità. Oltre a ciò il congresso fu un pochino antigovernativo. La maggior parte degli oratori ebbero attacchi o punture contro la Luogotenenza e la Giunta. Ed è comicissimo il leggere come anche Anzeiger riferisce, senza battere ciglio, le proteste degli oratori, compreso il parroco Steck, contro il sistema italianofilo che domina attualmente nella Giunta e contro l’ultrapotenza del vicecapitano d.r Conci (?!) quasi che in Giunta non avessero la maggioranza i cristiano sociali assieme ai liberali tedeschi! Se l’attaccare l’attuale indirizzo della Luogotenenza e della Giunta, non è far politica, che cosa rimane ancor altro da fare alle società politiche? Si è votato anche un ordine del giorno nel quale si invitano tutti i deputati tedeschi a far mutar rotta alle autorità provinciali? Non è politica questa? Certissimamente. Solo che è politica cosciente per i radicali alla Meyer e alla Schuhmeier , ma è invece politica stolida per chi tiene i propri rappresentanti nella giunta provinciale. Il clou della protesta contro le autorità provinciali è cristallizzato in un ordine del giorno, nel quale si afferma che la domanda per l’approvazione della scuola privata di Folgaria si trascina senza evasione fin dal 1909. Lo stesso avverrebbe di un ricorso contro la sospensione dei corsi tedeschi a Castel Tesino. Il congresso vede in tali ritardi un arbitrio amministrativo, contro il quale protesta fieramente richiamandosi al § 70 della legge scolastica dell’Impero. Non vi chiediamo, però, signori tirolesi, se accanto alla legge scolastica non ve n’è un’altra tra le fondamentali e tra le superiori, quella cioè che riconosce parità di diritto a tutte le nazioni né vi domandiamo quale principio, quale paragrafo di legge vi autorizza ad entrare come ladri nel nostro possesso nazionale, a portare la discordia e la lotta non sempre incruenta nei nostri paesi. E di contro alle vostre proteste ripetiamo colla convinzione del buon diritto che ricorreremo ad ogni mezzo lecito per impedire le vostre ladrerie nazionali e che il Volksbund potrà qui e là fare la sua comparsa tra la fungaia dell’ignoranza, ma fino a che ci saranno trentini degni di questo nome, non passerà né oggi né mai! In quanto alle proteste, siamo noi che dobbiamo protestare, non voi! L’orchestra militare di Trento, quantunque sia proibito alle bande militari di partecipare a feste nazionali, suonò al ritrovo della vigilia. Noi protestiamo contro codeste intromissioni dell’i.r. esercito. L’anno scorso i deputati ebbero dal ministro l’assicurazione che simili casi non si ripeterebbero. L’autorità militare di Trento s’infischia delle dichiarazioni ministeriali? E non le importa che il suo contegno suoni offesa alla popolazione italiana di tutti i partiti? I nostri deputati ripeteranno la protesta in forma più energica. In generale è ora che si sappia se nel nostro paese, di fronte al Volksbund, abbiamo due governi, quello delle autorità civili che almeno devono tener conto dei deputati, e quello militare che se n’infischia. Accadde ancora ieri l’altro che persone del comitato organizzatore perseguitassero e facessero perseguitare un nostro collaboratore, riconosciuto come tale, perché prendeva degli appunti. Gli si diede la caccia con la prepotenza e la forza del numero. Ecco la scuola di vigliaccheria e d’odio che porta dovunque il Volksbund. A Egna gli albergatori speculano sugli italiani che dimorano nei dintorni e che passano in ogni modo numerosissimi per raggiungere Fiemme e Fassa. Finora non si ebbero conflitti, ma il Volksbund li ha provocati e ne potrà provocare ancora. Che cosa avverrebbe se gli italiani rispondessero per le rime alle sassate e agli insulti di Sauwelsch e welscher Schuft? Badino gli Holzknechte e compagnia che seminano vento e tempesta. 