Quando parlo di errori comuni e forse inevitabili, intendo parlare anzitutto degli errori commessi nella condotta della guerra in Italia. Io non presumo di giudicare le intenzioni e le personali responsabilità di ciascuno dei capi, ma solo di richiamare l’attenzione sui fatti. Mi pare anzitutto che l’errore iniziale fu quello di sottovalutare la campagna d’Italia, trascurandone le conseguenze politiche. Churchill già il 4 maggio 1944, allarmato «per gli intrighi comunisti in Italia, Jugoslavia e Grecia», si chiedeva se gli alleati «dovessero prepararsi ad accettare la bolscevizzazione dei Balcani e forse dell’Italia» (Memorie, La Guerra Mondiale, VI, vol. I, p. 99). Il 12 agosto a Napoli annunziava a Tito che, nell’ipotesi di una vittoriosa irruzione nella valle del Po, gli alleati avrebbero puntato su Vienna e avrebbero sottoposto all’amministrazione militare tutti i territori di sovranità italiana, deferendo alla Conferenza della Pace la destinazione definitiva di tali territori. Su questa puntata verso Vienna, proprio con diretto riguardo all’Istria, Churchill insisté a varie riprese. Ma Roosevelt e i suoi consiglieri non ebbero la stessa visione dell’importanza politica di questa strategia, e il distacco, avvenuto in estate, di parecchie divisioni dell’Armata d’Italia per utilizzarle nello sbarco sulla riviera francese (distacco voluto da Roosevelt e contrastato da Churchill), indebolì talmente l’Armata che l’Italia del Nord poté essere liberata solo otto mesi più tardi. Così, scrive Churchill, «La puntata dell’ala destra in direzione di Vienna ci fu negata e, salvo la Grecia, la nostra capacità militare di contribuire alla liberazione dell’Europa Sud-orientale era finita». Quando in primavera si ebbe finalmente il crollo della resistenza tedesca, era troppo tardi: le armate russe avevano occupato Vienna, l’Ungheria e i Paesi Balcanici, Tito si era installato in Istria fino a Trieste, e in Italia il comunismo aveva avuto modo e tempo di farsi valere come alleato della democrazia e fattore dell’indipendenza nazionale. Questi errori della campagna d’Italia ebbero un riflesso su tutta la strategia politica. Si riuscì, è vero, più tardi e a gran stento a far sgombrare Tito da Trieste; ma frattempo egli era già stato segretamente a Mosca e aveva ottenuto l’appoggio del Cremlino; sicché alla Conferenza della Pace le trattative per il confine orientale dell’Italia si trascinarono a lungo e finirono con l’accordo dei quattro per la creazione del T.L.T.: ultimo compromesso dei soci di guerra, a spese dell’Italia; ed oggi la questione è ancora aperta come una ferita nel corpo della Nazione che ogni tanto manda sangue e turba i rapporti internazionali. In Italia, nel primo periodo dopo la guerra, si dovette collaborare con i comunisti, così come le Potenze occidentali collaboravano con l’Unione Sovietica. La collaborazione si svolse nei comitati di Liberazione e in seguito nei governi e nella preparazione della Costituzione: misure e metodi d’emergenza inevitabili finché restava non risolta la questione istituzionale e finché con le nuove elezioni non si fossero costituite le basi del regime parlamentare. In questo primo periodo le autorità alleate in Italia favorirono l’inserimento di «pro-comunisti» nella nuova organizzazione amministrativa. Fu in quel periodo esagerata la speranza di un’evoluzione democratica del comunismo? Certamente, ma è da sorprendersi, quando questo era anche il «clima internazionale»? Non so se sia esatto riferirsi solo alle visioni generose di Roosevelt. Anche il conservatore Churchill in una lettera diretta a Stalin da Mosca l’11 ottobre 1944 conferma d’aver interpretato lo scioglimento del Comintern «come una prova della decisione del governo sovietico di non interferire nelle questioni interne degli altri paesi». E continuava assicurando: «Noi, inglesi, retti da governi che si appoggiano su «larghissime basi», abbiamo l’impressione che, viste da lontano e nel loro insieme, le differenze fra i nostri sistemi (cioè i regimi democratico e sovietico) tenderanno a diminuire… Probabilmente, se ci fossero cinquant’anni «di pace, le differenze… diverrebbero argomento di pure discussioni accademiche» (La seconda Guerra Mondiale, VI, vol. I, pp. 261 ss.). Così la mala pianta totalitaria ebbe tempo di metter radici, abbeverandosi a illusioni e a speranze fallaci, rivelatesi poi come tali a tutti, con la creazione del Cominform, col colpo di mano di Praga, con gli orrori e le vittime della dittatura bolscevica. Certamente l’apporto dato dall’America alla ricostruzione economica dell’Europa e in particolare dell’Italia ebbe nel secondo periodo valore decisivo per il mantenimento del regime libero, ed è giusto che ciò venga riconosciuto. Questo è un punto fermo. Ma non bisogna pretendere che esso abbia annullate del tutto le conseguenze degli errori iniziali. [Manoscritto] This evil plant «was born and prospered in the Rooseveltian climate as a result of errors that were certainly common to us all and probably inevitable, but for which it is unjust to throw the entire blame on us». Dr. De Gasperi concluded. (N.Y.Times) Quando parlo di errori comuni e forse inevitabili, intendo parlare anzitutto degli errori commessi nella condotta della guerra in Italia. I due aggettivi significano che non presumo di giudicare le intenzioni e le personali responsabilità di ciascuno dei capi, ma solo di richiamare l’attenzione sui fatti. 1)Mi pare anzitutto che l’errore iniziale fosse quello di sottovalutare la campagna d’Italia,trascurandone le conseguenze politiche. Churchill già il 4 maggio 1944, preparandosi la conferenza imperiale di Londra allarmato «per gli intrighi comunisti in Italia, Jugoslavia e Grecia», si chiedeva se gli alleati «dovessero prepararsi ad accettare la bolscevizzazione dei Balcani e forse dell’Italia» (Convulsioni balcaniche: le vittorie russe, La Guerra Mondiale, VI, vol. I, p. 99) e il 12 agosto a Napoli annunziava a Tito che, nell’ipotesi di una vittoriosa irruzione nella valle del Po, gli alleati avrebbero puntato su Vienna e avrebbero sottoposto all’amministrazione militare tutti i territori di sovranità italiana, deferendo al Congresso della Pace la destinazione definitiva di tali territori. Su questa puntata verso Vienna, proprio con diretto riguardo all’Istria, Churchill insiste a varie riprese, a ciò confortato anche dal parere di Smuts , che pensa alle conseguenze politiche del dopoguerra. Ma Roosevelt e i suoi consiglieri non ebbero la stessa visione dell’importanza politica di questa strategia, e il distacco, avvenuto in estate, di parecchie divisioni dell’Armata d’Italia per utilizzarle nello sbarco sulla riviera francese (distacco voluto da Roosevelt e contrastato da Churchill), la indebolì talmente che l’Italia del Nord poté essere liberata solo otto mesi più tardi. Così, scrive Churchill, «La puntata dell’ala destra in direzione di Vienna ci fu negata e, salvo la Grecia, la nostra capacità militare di contribuire alla liberazione dell’Europa Sud-orientale era finita». Quando in primavera si ebbe finalmente il crollo della resistenza tedesca, era troppo tardi: le armate russe avevano occupato Vienna, l’Ungheria e i Paesi Balcanici, Tito si era installato in Istria fino a Trieste, il comunismo aveva avuto agio di crearsi in Italia una posizione privilegiata presentandosi come alleato della democrazia e fattore dell’indipendenza nazionale. 2)Gli alleati in Italia commisero all’interno un altro errore; furono troppo restii o esitanti a concedere la formazione del corpo regolare di volontari, riservando in un primo tempo i militari del regio esercito a servizi ausiliari e talvolta umilianti. Quante volte abbiamo insistito e come fu difficile superare le diffidenze. Così molti giovani che avrebbero con ardore combattuto nelle formazioni regolari, dovettero darsi alla guerriglia. 3)Questi errori della campagna d’Italia ebbero un riflesso su tutta la strategia politica. Si riuscì, è vero, più tardi e a gran stento a far sgombrare Tito da Trieste; ma frattanto egli era già stato segretamente a Mosca e aveva ottenuto l’appoggio del Cremlino; sicché alla Conferenza della Pace le trattative per il confine orientale dell’Italia si trascinarono a lungo e finirono con l’accordo dei quattro per la creazione del T.L.T.: ultimo compromesso dei soci di guerra, a spese dell’Italia; ed oggi la questione è ancora aperta come una ferita nel corpo della Nazione che ogni tanto manda sangue e turba i rapporti internazionali. 4)Lo sviluppo del clima politico interno fu parallelo. Alla collaborazione degli alleati nel primo periodo corrispose la collaborazione in Italia dei partiti nei comitati di liberazione e in seguito nei governi e nella preparazione della Costituzione: misure e metodi d’emergenza inevitabili fino a che non era risolta la questione istituzionale e con le nuove elezioni non si fossero costituite le basi del regime parlamentare. In questo periodo si è esagerato nelle speranze di un’evoluzione democratica del comunismo? Certamente, ma è da sorprendersi, quando questo era anche il «clima internazionale»? Non so se sia esatto riferirsi solo alle visioni generose di Roosevelt. Anche il conservatore Churchill in una lettera diretta a Stalin da Mosca l’11 ottobre 1944 conferma d’aver interpretato lo scioglimento del Comintern «come una prova della decisione del governo sovietico di non interferire nelle questioni interne degli altri paesi». E continuava assicurando: «Noi, inglesi, retti da governi che si appoggiano su «larghissime basi», abbiamo l’impressione che, viste da lontano e nel loro insieme, le differenze fra i nostri sistemi (cioè i regimi democratico e sovietico) tenderanno a diminuire… Probabilmente, se ci fossero cinquant’anni «di pace, le differenze… diverrebbero argomento di pure discussioni accademiche» (La seconda Guerra Mondiale, VI, vol. I, pp. 261 ss.). Così la mala pianta totalitaria ebbe tempo di metter radici, abbeverandosi a illusioni e a speranze fallaci, rivelatesi poi come tali a tutti, con la creazione del Cominform, col colpo di mano di Praga, con gli orrori e i martiri della dittatura bolscevica. 5)Certamente l’apporto dato dall’America alla ricostruzione economica dell’Europa e in particolare dell’Italia ebbe nel secondo periodo valore decisivo per il mantenimento del regime libero, ed è giusto che ciò venga riconosciuto. Questo è un punto fermo. Ma non bisogna pretendere che esso abbia annullate le conseguenze dei primitivi errori. Per valutare giustamente l’opera di risanamento compiuta dal Piano Marshall e lo sforzo ricostruttivo in Italia, bisogna anche considerare la realtà storica del punto di partenza. 6)Il movimento comunista incoraggiato e sostenuto dall’estero, disponendo di uomini capaci e mezzi imponenti potrà ancora avere qualche sviluppo nel mezzogiorno, proprio come effetto della bonifica e dell’industrializzazione attuata dalla Riforma Agraria e dalla Cassa per il Mezzogiorno; ma se la democrazia saprà accompagnare l’opera governativa con adeguata azione organizzativa e educativa tra le masse, i progressi eventuali del comunismo, se ci saranno non sposteranno decisamente le proporzioni. Non bisogna dimenticare che l’attuale debolezza della maggioranza parlamentare, oltre che all’incremento della sinistra è dovuta all’esistenza di un’opposizione di destra, che pur si dichiara anticomunista. 