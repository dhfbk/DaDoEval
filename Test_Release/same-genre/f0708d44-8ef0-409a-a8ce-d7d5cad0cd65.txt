La costituzione delle Landeskirchen protestanti – La lotta liberatrice dei cattolici – «Papa-Re» e «Re-Papi» – Le «chiese» o «società religiose» nella repubblica – La prima unione federativa – La questione della «chiesa», secondo il Dibelius – I cristiani tedeschi e i pastori di Altona – La disgregazione attuale e l’ideale della Reichskirche – Tentativo di concentrazione unitaria autonoma – Si cerca di salvarsi risuscitando i «vescovi» – Critiche e controversie nelle riviste protestanti – Il colpo di Stato e il licenziamento delle gerarchie elette – L’intervento di Hindenburg e il nuovo statuto – Unità formale e politica, non religiosa – Ritorno di Lutero Le vicende del Protestantesimo tedesco meritano tutta la nostra attenzione. Siamo appena agl’inizi di uno sviluppo la cui ampiezza e direttiva non si possono ancora precisare. È utile intanto fissare i termini di questa prima fase. Presupponiamo noto il punto di partenza: Lutero non concepisce nemmeno la separazione della Chiesa dallo Stato, non dico una separazione nel senso moderno, ma nemmeno una distinzione delle due sfere autonome. Per lui il mondo è un’unità, unum corpus christianum, con una testa sola, e questa testa è il principe. Dagli scritti suoi, da quelli di Melantone e dai vari ordinamenti elaborati, poi, nelle conferenze dei teologi ed emanati dai principi risulta che il signore del paese (Landesherr) ha dei diritti non soltanto circa sacra, ma anche iura in sacra e che assomma in sé la pienezza dei poteri episcopali (Summepiskopat). Bisogna aggiungere però che fra i teologi luterani in tutti i secoli la materia fu oggetto di controversia e che si cercò ripetutamente di distinguere fra le prerogative del principe, le quali dovevano riguardare solo gli ordinamenti della Chiesa (Kirchenregiment) e le decisioni in materia dottrinale (Bekenntnis). Ma in via di fatto, fino che i principi furono assoluti, tutto dipese in ultima istanza dal principe e dal suo ministro dei culti. Fu soltanto col prevalere delle idee costituzionali liberali del 1848 che le cose presero lentamente un’altra piega e nelle chiese o sètte luterane cominciò ad introdursi la costituzione sinodale, che fino allora era propria di una minoranza protestante, cioè dei riformati (calvinisti). La lotta stessa ingaggiata prima in Prussia e poi nel Reich dai cattolici per difendere l’autonomia della loro Chiesa portò anche una maggior libertà d’azione ai protestanti. La costituzione prussiana del 1850, emanata sotto l’influsso delle idee liberali, diceva all’art. 15: «La Chiesa evangelica, la Chiesa cattolica come ogni altra società religiosa ordinano e amministrano i loro affari indipendentemente…» e l’art. 18 aboliva il diritto dello Stato a proporre e nominare agli uffici ecclesiastici, salvi i diritti di patronato e titoli speciali. I capi di quella che si chiamava allora «frazione cattolica», cioè i fratelli Reichensperger e Mallinkrodt , insistettero poi nel parlamento prussiano perché tale «libertà religiosa» venisse garantita, e il Centro stesso nel Reich dopo il 1871 ne fece il fulcro di tutta la lotta che si sviluppò poi nel Kulturkampf. E il Centro, aiutato, sorretto e diretto dal Pontificato romano, finì col vincere, benché l’obbligo di denunciare allo Stato le nomine ecclesiastiche, prima di renderle pubbliche (Anzeigepflicht), rimasto nella convenzione di Leone XIII con Bismarck, rappresentasse sempre un pericolo, che non scomparve se non colla Costituzione di Weimar . Le sètte protestanti invece, non potendo disporre di un’autorità suprema indipendente dai principi, sulla quale far leva, finirono coll’accasciarsi di nuovo ai loro piedi! Tanto è vero, come fu scritto altra volta, che il «Papa-Re», cioè un Capo supremo ecclesiastico indipendente dai principi civili, è una necessità per impedire che gli stessi principi si trasformino in altrettanti «Re-Papi»! Una certa costituzionalità tuttavia era nello spirito dei tempi e così l’ordinamento delle sètte luterane della Prussia, quale si sviluppò nel periodo prebellico prevedeva alla base la comunità religiosa col consiglio ecclesiastico locale, un gradino più su la diocesi con un sinodo circolare, più sopra ancora la federazione provinciale col sinodo generale ed infine la Chiesa del paese (Landeskirche) con un sinodo supremo. Il potere, diremo, esecutivo, o meglio il governo della Chiesa era in mano del parroco, del superintendente e del concistoro, il quale ultimo, a seconda della grandezza, si componeva di uno fino a tre superintendenti generali. In cima della piramide stava il Landesherr (summus episcopus). Questa specie di gerarchia era propria dei luterani; i riformati invece non volevano saperne di superintendenti o concistori, ma si fermavano ai pastori, riuniti più o meno in sinodi. Bisogna ancora rilevare che la Chiesa di ogni Stato (Landeskirche) era indipendente e molte differivano l’una dall’altra per l’ordinamento interno non solo; ma anche nel credo. Prima della guerra le Landeskirchen erano 29. Nel 1871 Bismarck tentò di riunirle in un’unica Chiesa evangelica del Reich (Reichskirche), ma non riuscì. Un forte vincolo federativo era andato invece rinsaldandosi tra le sètte della vecchia Prussia, cioè del territorio ch’essa possedeva prima del 1870; e in via di fatto il capo di questa Unione prussiana veniva considerato come un primus inter pares. L’Unione aveva anche introdotto nel 1909 un collegio arbitrale Spruchkollegium che doveva avere l’autorità di deporre un parroco, in caso di differenze dottrinali . In questa situazione si trovava il Protestantesimo tedesco – accanto alle Chiese evangeliche vi sono anche i «Luterani separati» , i «Fratelli boemi» , i «Mennoniti» e i «Battisti» – quando sopravvenne il grande crollo della monarchia e di tutti i principi tedeschi. Allora le «Chiese» si trovarono d’un colpo decapitate, e i governi di sinistra dovettero prendere delle disposizioni transitorie. Il ministero prussiano ad esempio nominò nel 1919 un triunvirato di tre ministri evangelici, coll’incarico di rappresentare la suprema autorità ecclesiastica «fino a tanto che le Chiese stesse avranno creato un loro organo». Negli anni che seguirono le Chiese si diedero una nuova costituzione, che venne sottoposta all’approvazione degli Stati. Così nel 1922 venne emanata la carta costituzionale della «Chiesa evangelica della vecchia Prussia» che servì di modello per le altre . Si accentua in essa il principio dell’autonomia ecclesiastica e con richiamo all’art. 137 dello statuto di Weimar («ogni società religiosa ordina e amministra i suoi affari indipendentemente» ecc.) la suddetta Chiesa della vecchia Prussia viene proclamata corporazione di diritto pubblico. Lo Stato prussiano approvò tale statuto colla legge 8 aprile 1924, la quale però riserva anche i diritti sovrani dello Stato e prevede su altre materie miste un concordato. Sistemazioni parallele si ebbero negli Stati meridionali, nel Württemberg nel 1924, in Baviera e nel Palatinato nel 1924 e 1925: e va rilevato di nuovo che il concordato bavarese colla Chiesa cattolica ebbe la conseguenza di aumentare anche l’autonomia delle Chiese protestanti. Finalmente registriamo anche un fatto unitario: la creazione nel 1922 della «federazione delle Chiese evangeliche tedesche» (Deutscher evangelischer Kirchenbund). Lo statuto di Weimar, rompendo con le tradizioni delle monarchie, dichiarava che niente impediva alle «società religiose» di federarsi o unirsi. Di questa libertà profittarono le varie Chiese per costituire una federazione, inaugurata solennemente nel castello di Wittemberga e firmata da 28 Landeskirchen. Anche qui la costituzione è democratica: alla base un Kirchentag, cioè un’assemblea ecclesiastica di delegati dei sinodi, più su un Kirchenbundesrat (consiglio federale) e in cima un Kirchenausschuss (giunta ecclesiastica), composta di 36 membri eletti, con un presidente d’affari. Quest’organo federativo però che pur riunendo luterani, riformati e uniti in un solo fascio lasciava intatti gli ordinamenti delle singole Chiese e sovratutto non tentava nemmeno di raggiungere l’unità del credo, era ben lungi dal soddisfare il bisogno sempre più sentito della concentrazione e dell’unificazione religiosa . La questione della «Chiesa» domina quindi ancora e sempre le discussioni teologiche protestanti. Il dott. Dibelius , allora superintendente generale del Brandenburgo, tenne a Vienna lo scorso marzo una conferenza in argomento, e noi vogliamo riassumerla, perché risulti manifesto come considerino la situazione le stesse sfere direttive del Luteranesimo. Premesso che la separazione della Chiesa dallo Stato e la generica tendenza verso il principio d’autorità hanno indotto i protestanti a porsi il problema della «Chiesa», il Dibelius distingue tre diverse correnti o tre modi diversi di rispondere a tale questione. Vi è anzitutto la corrente del «nuovo Luteranesimo» (Althaus , Ehlert e altri) per il quale «la Chiesa è una fondazione di Dio sulla terra, essa non è sorta sociologicamente, ma fu creata (Mat., 16); non è dunque un’organizzazione qualunque come la suppone la Costituzione del Reich, ma una forma di comunanza di specie particolare, la quale deriva le sue leggi e la sua costituzione dalla sua fondazione divina. Il suo compito essenziale è di predicare la “parola” e di amministrare i sacramenti; essa deve astenersi da ogni attivismo esteriore e da ogni tendenza a dominare l’opinione pubblica. Quello che vale sovratutto è il ministero, mentre il valore personale e morale di chi lo detiene è secondario – tutti siamo peccatori; quello che importa è che egli predichi veridicamente la dottrina. C’è soltanto una verità e questa si trova nella Chiesa evangelica – tutto il resto è apostasia». Di fronte al nuovo Luteranesimo sta la teologia dialettica (Barth , Gogarten e altri), la quale ha le sue radici nel tipo riformato del Protestantesimo tedesco. Il suo punto di partenza è il concetto che «ciò che è limitato dalla terra non sarà mai in grado di capire ciò che è eternamente infinito». Qui la teologia dialettica si mette recisamente contro il nuovo Luteranesimo: l’idea della Chiesa deve venir combattuta, la superstizione che la Chiesa sia divina deve venire infranta; – la verità è che da una parte vi sono la Chiesa e il mondo, e dall’altra Iddio. La Chiesa ha diritto di esistere solo in tanto in quanto essa annunci l’evangelo (qui sussiste un contatto col nuovo Luteranesimo), – ma con la predica tutto è fatto, né la Chiesa ha il compito di fornire un’etica completa. «La Chiesa è mondo e sta sempre sotto processo». Una terza corrente nel moderno Protestantesimo, alla quale appartiene il Dibelius stesso, vuole anzitutto con un lavoro di carattere storico stabilire che cosa veramente intenda il Nuovo Testamento con la parola Chiesa (Lutero, come è noto, ha evitato il concetto di Chiesa). Essa pensa che nel Vangelo si trova un concetto generico di Chiesa, in modo da dedurre che la Chiesa è rappresentata dalle singole comunità cristiane. Esiste dunque una Chiesa visibile, che vive nelle comunità, fino a tanto che in esse viene predicato l’evangelo. Dopo tale esposizione però, il Dibelius deve concludere che un risultato unitario e convincente non si vede ancora, benché oramai per il Protestantesimo «si tratti di vita o di morte». «Il pericolo di uno Stato totalitario al quale si dovrebbero sottomettere educazione, vita spirituale e religiosa e che non potrebbe tollerare accanto a sé formazioni sociali autonome come la Chiesa, è grande assai e il Protestantesimo (al contrario della Chiesa cattolica forte e sicura) verrà soffocato se non si raccoglierà in una comunità chiusa e vitale». Quando il Dibelius concludeva così oscuramente, vedeva disegnarsi già nel cielo la minaccia dello Stato nazionalsocialista e sentiva appressarsi il grido trionfale dei «cristiani tedeschi» , organizzazione hitleriana sul terreno ecclesiastico, che sotto la guida del parroco castrense Müller aveva già conquistato in autunno quasi un terzo dei posti sinodali nelle Landeskirchen. Questi agitatori erano sovratutto dei politici che volevano costituire una Reichskirche, sotto il supremo episcopato del cancelliere, tornare a quell’unità fra Chiese e Stato, cui aveva pensato anche Lutero, abolire negli ordinamenti ecclesiastici ogni avanzo di parlamentarismo, bandire come antitedesca ogni aspirazione all’autonomia. Ed ecco sorgere contro di loro 21 ecclesiastici di Altona in una specie di pastorale intitolata «Das Wort und Bekenntnis Altonaer Pastoren in der Not und Verwirrung des öffentlichen Lebens» (Parole e confessioni di alcuni pastori di Altona nella crisi e confusione della vita pubblica), datata 11 gennaio . In questo manifesto si afferma il concetto divino della Chiesa, la quale è «una comunità in cui Cristo è veramente presente ed ha la sua organizzazione e che nella sua essenza non può venir determinata o modellata né dallo Stato, né da un partito, né dalla scienza, né da qualsiasi concezione della vita» … «Chi vuole sottoporre la Chiesa nella sua predicazione all’influsso di un potere politico, fa di questo potere politico una religione ostile al Cristianesimo». Questi circoli protestanti tuttavia non si limitano, di fronte all’attacco dei cristiani tedeschi, al punto di vista negativo. Uno dei più conosciuti di loro, Hans Asmussen , collaboratore della circolare di Altona, ma sovratutto autore di un’opera sulla Politica e il Cristianesimo nella quale affronta tutto il problema, pubblica negli stessi giorni un opuscolo intitolato: Reichskirche? , nel quale dando in parte ragione al richiamo unitario dei «cristiani tedeschi», fa questo quadro pessimista del Protestantesimo: «I governi delle Chiese danno ancora sempre l’impressione di tendere al quietismo, il che vuol dire che su per giù ogni pastore tira avanti come può, per conto suo. Ci manca il grande fine concreto, verso il quale noi, pastori, potremmo tendere, sotto una guida comune. Assomigliamo ad un esercito che combatte senza ordini concreti». A questo stato di cose Asmussen si ribella e chiede che i rappresentanti ufficiali della Chiesa proclamino di essere disposti a tener conto del movimento unitario e ad attuare dal di dentro il rivolgimento verso l’unione. Caso contrario si correrà il rischio che la riforma venga imposta dall’esterno, colla forza dello Stato: e ciò sarebbe un disastro. «È pernicioso portare fuochi estranei sull’altare del Signore». Egli pensa però che riforme costituzionali organizzative non bastano e propone invece che un’eletta di teologi affronti il problema del credo comune. Non è qui il caso di discutere la procedura ch’egli propone per arrivare ad una nuova confessio della «Chiesa luterana tedesca»; ma è caratteristico che in quest’opuscolo si parla ripetutamente di «iniziativa episcopale» di «enti direttivi alla maniera dei capitoli delle cattedrali», di «sacerdozio» ecc. Si sente cioè dappertutto nel pensiero e nell’espressione l’aspirazione insopprimibile alla gerarchia e all’unità. Riprendiamo ora il corso degli avvenimenti . Sotto la duplice pressione, interiore ed esteriore, il presidente della federazione evangelica (Kirchenbund), dott. Kapler , annunzia il 25 aprile di essere stato incaricato dalla Giunta di preparare una nuova costituzione ecclesiastica collo scopo di «creare una Chiesa evangelica tedesca sulla base dello stato attuale del credo». A tale scopo egli chiamava al suo fianco un «vescovo luterano», il dott. Mahrarens , e un pastore riformato di Elberfeld. Questo triumvirato avrà pieni poteri. In quello stesso giorno però si annunzia che lo Stato del Mecklemburgo ha sciolto i consigli ecclesiastici ed ha imposto a quella Chiesa un commissario. Il dott. Kapler interviene presso Hitler, il quale sospende il provvedimento; ma nello stesso tempo il cancelliere nomina suo fiduciario per le questioni ecclesiastiche protestanti il parroco Müller, capo dei cristiani tedeschi. Incomincia così un dualismo che non tarderà a portare i suoi frutti. Il triumvirato elabora intanto la nuova costituzione che viene pubblicata il 24 maggio. Si tratta sempre di una concentrazione che non tocca il credo delle singole Chiese e specialmente non supera le differenze sostanziali tra Luteranesimo e Calvinismo. Ma ci si è trovati d’accordo nel creare il posto di vescovo del Reich (Reichsbischof) di confessione luterana con accanto un ministero ecclesiastico e con alcune camere consultive. È un sistema episcopale, temperato dalla presenza nel ministero di qualche pastore riformato. E per chiudere rapidamente la partita lo stesso comunicato annunziava che a Reichsbischof era stato già designato il parroco Federico von Bodelschwingh , direttore di grandi istituti caritativi in Bethel. Questa nomina è caratteristica. Il Bodelschwingh è un uomo che non si è mai occupato di controversie teologiche e nemmeno di studi, cosicché sta al di fuori di tutte le scuole. La dottrina ci separa e l’amore ci unisce, fu detto anche a Stoccolma e a Losanna. La nomina del Bodelschwingh doveva mascherare i conflitti interni e rappresentare l’unità formale, senza sollevare le questioni della fede. Egli venne confermato dai rappresentanti delle Landeskirchen e poi «consacrato» con solennità dal dott. Kapler. Ma la speranza di avere con ciò prevenuto il colpo da parte dello Stato si dimostrò vana. Müller, fiduciario del cancelliere, pubblicò subito che i cristiani tedeschi non accettavano la soluzione. Il povero «vescovo del Reich» trovò dappertutto porte chiuse. Fu ricevuto, è vero, dal ministro degl’interni del Reich, dott. Frick , ma solo per sentirsi dire che lo Stato non approvava la sua nomina. Tuttavia per un primo periodo le misure di riorganizzazione in senso unitario da parte delle vecchie autorità ecclesiastiche continuarono; e il 18 maggio un comunicato annunziava che tutte le Landeskirchen luterane della Germania si erano federate per costituire «il ramo luterano» della futura «Chiesa evangelica tedesca», riservate le competenze delle «singole Chiese». Il direttorio rimaneva costituito di sei rappresentanti e a presidente veniva eletto il dott. Meiser , «Landesbischof» in Monaco. Sembrava quindi che si scegliesse la via di costituire in un primo stadio due blocchi, quello luterano e quello riformato e poi di gettare su questi due pilastri fondamentali il ponte della Reichskirche. Ma si tratta sempre ancora di unità formale, come è dimostrato dalle discussioni degli organi protestanti: Neue Kirchliche Zeitschrift , Christliche Welt e Das evangelische Deutschland . La prima rivista (maggio 1933) sostiene che «in questioni del credo non vi possono essere nella Chiesa dei compromessi» e che alla più si potrà arrivare a due blocchi diversi, non alla fusione tra luterani e riformati. In tal riguardo «noi confessiamo la nostra impotenza, dice l’A., e dobbiamo rimettere la bisogna a Dio stesso». Enrico Weinel invece, antico fautore della Reichskirche, rigetta aspramente nella Christliche Welt un simile dualismo e vuole che si superino le differenze dottrinali coll’unirsi per i compiti caritativi e sociali della vita moderna… «la Provvidenza ci addurrà poi col tempo ad un’unità evangelica tedesca». Così e non altrimenti penserebbero, secondo l’A., anche i cristiani tedeschi, i quali, al di là degli «storici privilegi delle Chiese locali», reclamano lo sviluppo del contenuto dommatico della riforma nel senso di una lotta accanita contro il «mammonismo, il bolscevismo e l’anticristiano pacifismo». Weinel è però contrario all’episcopalismo perché arieggia troppo il Cattolicismo, mentre la Neue Kirchliche Zeitschrift lo accetta, perché simbolo unitario. Caratteristico è che entrambe le riviste citate respingono l’intervento dello Stato, come si era praticato nel Mecklemburgo. «Una nuova sudditanza delle nostre Chiese evangeliche sotto lo Stato sarebbe un disastro», scrive il Weinel. Più grave e più generale ancora la condanna dello statalismo da parte della Neue Kirchliche Zeitschrift: «Se dovesse veramente aver vigore la frase più volte citata: Lo Stato di Adolfo Hitler chiama e la Chiesa deve ascoltare questa chiamata (fu il motto del congresso tedesco-cristiano di Berlino), con ciò si istituirebbe una Chiesa di Stato, quale le Chiese evangeliche non hanno mai avuto nel corso della loro storia, e non esagerava quel giornale che in occasione degli ultimi avvenimenti scrisse che in tal modo si sarebbe giunti alla fine delle Chiese della riforma». Ma nel frattempo i cristiani tedeschi non davano tregua e il 24 giugno si mena il colpo di Stato contro le gerarchie vecchie e nuove del Protestantesimo prussiano. Mentre ancora nello stesso giorno nel Baden il sinodo evangelico nominava anch’esso tra il suono giulivo delle campane il suo primo Landesbischof (elevando a tale dignità il dott. Kühlwein che presiedeva finora col titolo di prelato), il ministro dei culti prussiano nominava con pieni poteri commissario per le Chiese evangeliche un suo funzionario, e costui faceva dimettere il Reichsbischof, licenziava l’intendente generale Dibelius, che in una circolare durante le elezioni aveva affermato che l’essenza del vangelo era l’amore, non l’odio, scioglieva tutti i consigli e i corpi sinodali, e nominava commissari per tutte le Chiese prussiane. Il manifesto che ordina tale rivolgimento s’introduce con questa motivazione: «Dobbiamo a Dio e al suo strumento Adolfo Hitler se si è scongiurato il caos del bolscevismo, solo l’esistenza della nazione rende possibile l’esistenza della Chiesa». I colpiti tentarono di reagire in forma assai sommessa nella vecchia Kreuzzeitung , organo clericale protestante (oh la Kreuzzeitung contro i cattolici, quando approvava i colpi di Bismarck durante il Kulturkampf!) dichiarando che non potevano accettare in coscienza le nomine e ordinando ai fedeli preghiere di espiazione e penitenza. Il deposto «consiglio superiore evangelico» presentò anche formale ricorso al Tribunale dell’impero in Lipsia, giacché la costituzione di Weimar garantisce la libertà delle Chiese. Si fece appello inoltre al Presidente del Reich. E Hindenburg intervenne con una lettera aperta ad Hitler, esprimendo le sue preoccupazioni per la libertà delle Chiese e incitandolo a «comporre le differenze». Il cancelliere promise i suoi buoni uffici. I vecchi conservatori protestanti si mossero. Qualche parroco ebbe il coraggio di reagire contro le autorità commissariali, come avvenne a Schöneberg, ove il pastore Rabenau ebbe il coraggio di dire dal pulpito ai capi nazionalisti presenti, i quali volevano che si festeggiassero i commissari: «Ben sapete che oggidì in mezzo al nostro popolo si usa molta coercizione e gli uomini non si fidano più l’uno dell’altro. Ma la Chiesa deve restare il luogo nel quale gli uomini possano parlarsi fra loro apertamente, senza paure e senza violenze». Anche altre proteste si annunziavano o meglio s’indovinavano fra le righe dei giornali. I protestanti si rifugiarono specialmente nella stampa protestante svizzera. La Zürcher Zeitung recò parecchi loro sfoghi; ed in un articolo del 29 giugno stampava queste memorabili parole: «Il confronto colla Chiesa cattolica s’impone da sé a molti protestanti … essa può continuare tranquillamente ed indisturbata per la via della sua indipendenza e i suoi vescovi nella loro recente pastorale collettiva hanno saputo dire una franca e severa parola anche ai nuovi potentati civili. Il paragone colla Chiesa evangelica è assai avvilente. (Tief bedrückend)». E l’articolo continua deplorando che nelle sfere direttive protestanti non si sia trovato il coraggio di levare la voce in difesa delle libertà ecclesiastiche… Intanto il governo di Hitler elaborava la sua soluzione, ed alla metà di luglio fu approntato un progetto di costituzione della «Chiesa evangelica»: progetto che venne deliberato dal ministero, imposto dunque dallo Stato, salva una formale approvazione dei corpi ecclesiastici, da eleggersi col nuovo sistema. Questo statuto si compone di 12 articoli e in molti punti assomiglia a quello già elaborato dalle autorità ecclesiastiche deposte. Le Chiese dei paesi rimarranno autonome tanto per la dottrina che per le forme di culto, com’erano nel vecchio Kirchenbund. La Chiesa del Reich potrà imporre solo degli ordinamenti amministrativi. Essa regolerà i rapporti fra la Chiesa e lo Stato e si dedicherà sovratutto all’educazione giovanile. A capo starà un Reichsbischof, con un ministero ecclesiastico. Il sinodo si comporrà di 66 membri, di cui 2/3 saranno eletti dalle Chiese dei paesi e 1/3 da quella del Reich. A farla breve, poco è mutato per quanto riguarda l’unità interiore ed essenziale del Protestantesimo. Bisognerà vedere però che cosa faranno di tale statuto i tedeschi cristiani rimasti vincitori nelle elezioni che si svolsero, in base al nuovo ordinamento tra il 23 e il 31 luglio. Stavano a fronte la lista del Müller, patrocinata dal governo, e la lista conservativa delle vecchie autorità ecclesiastiche, le quali proclamavano la necessità di una Chiesa libera, superiore ed estranea ai partiti. Com’era prevedibile, i «cristiani-tedeschi» riportarono una vittoria schiacciante. Ora staremo a vedere gli ulteriori sviluppi. Si annunzia che il Reichsbischof verrà eletto l’11 novembre, anniversario luterano . Questo Reichs-Luther-Tag viene presentato dalla clamorosa propaganda nazionalsocialista come l’inizio trionfale d’un nuovo Luteranesimo, galvanizzato dallo hitlerismo. In autunno quindi si riparlerà molto del vecchio Lutero. Bisognerà dunque che ne riparli anche Fides. 