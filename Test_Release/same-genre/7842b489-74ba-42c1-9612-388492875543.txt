Per una precisazione – non per una replica diretta – vorrei riferirmi anzitutto al discorso dell’ultimo oratore . Ne ho seguito con una certa difficoltà la logica, le proposte e i suggerimenti. Qualche volta mi è parso paradossale. Comunque, nella risposta generale credo di poter dare i necessari chiarimenti per le questioni da lui poste. In complesso mi è parso che il sonatore di flauto lo ha fatto lei, onorevole Benedetti; non so se ha incantato i serpenti; ad ogni modo la sua posizione aveva significato di conciliazione che nessuno può trascurare. Si tratta della possibilità di azione e della possibilità di cooperazione e soprattutto della responsabilità che si deve assumere. Nella critica che l’onorevole senatore ha fatto alle modificazioni provvisorie intervenute nel governo egli ha commesso, non so se per svista o per mancanza di cognizione, due errori che vorrei rettificare. Ad un certo punto ha detto che il fondo lire è bloccato per necessità del tesoro; e bisogna constatare che la verità è il contrario. Il fondo lire non è bloccato per necessità del tesoro, è alla Banca d’Italia a disposizione per i finanziamenti di singoli progetti. Il tesoro anzi ha anticipato e sta anticipando fondi per spese a carico del fondo lire. Non è vero che le esigenze dell’OECE siano divergenti rispetto a quelle della nostra politica produttivista. L’inconveniente non è nell’unità della rappresentanza, caso mai è nella difficoltà di superare eventuali contrasti tra le persone preposte. E a proposito dell’osservazione che l’incarico dato al ministro del Tesoro possa determinare la difficoltà di comporre entro se stesso i diversi incarichi che gli derivano dalle proprie funzioni, devo osservare che egli era già vice presidente del CIR quale interim del Bilancio e che l’unica novità che si è fatta in questo ultimo spostamento è stato di incaricarlo di rappresentare l’Italia all’OECE. Comunque è certo che chiunque vada all’OECE – sia ieri l’onorevole Tremelloni, sia domani l’onorevole Pella – l’atteggiamento da tenere ne viene prima discusso e poi precisato entro il CIR, quel comitato interministeriale che si occupa di problemi economici. Detto questo ricomincerò la fatica di rispondere ai singoli argomenti che sono stati svolti. Chiedo scusa agli onorevoli senatori se mi sento un po’ in difficoltà a fare un esame di riparazione; col sistema attuale delle due Camere in realtà il presidente del Consiglio è sottoposto a doppio esame e certe volte può scambiare quello che si è detto qui con quello che si è detto all’altra Camera e può credere di aver risposto qui quel che invece ha risposto all’altra Camera. Prego i colleghi, giacché facciamo parte tutti di uno stesso Parlamento, di voler considerare anche le dichiarazioni fatte all’altro ramo del Parlamento, perché certa parte mi pare sia inutile che venga ripetuta. Tuttavia, per quanto alla Camera dei deputati e qui molto si sia detto e discusso, e per quante dichiarazioni si siano fatte al riguardo, non sarà inutile che io torni sulla questione costituzionale, soprattutto perché negli ordini del giorno e molto meno nella discussione, la questione costituzionale ha avuto una parte notevole, specie la questione della procedura. Debbo ricordare quello che è stato ricordato qui, e che è stato constatato da parecchi oratori anche alla Camera, non esistere cioè nella Costituzione e nei lavori della Costituente che un solo ordine del giorno, una proposta di una Sottocommissione ove si dice: «il primo ministro ed i ministri non possono essere titolari di più di un dicastero se non interinalmente». E nell’esposizione della prima sezione a commento dell’espressione «se non interinalmente» si afferma: «la prima sezione della seconda Sottocommissione esprime l’avviso che nella legge (la legge futura organica in applicazione della Costituzione) debba essere contenuta una disposizione a tenore della quale il primo ministro ed i ministri non possono essere titolari di più di un dicastero se non interinalmente e per la durata massima di sei mesi». Questa è l’unica cosa che esiste al riguardo. Altri oratori vi hanno già accennato. Quanto alla prassi vi è qui una lista di 75 interim avvenuti in diversi ministeri. Si è già fatto cenno a parecchie soluzioni interinali nel passato e sono note le più vicine soluzioni. Il vostro illustre presidente, quando era capo del governo, fu per due volte ministro ad interim, e degli esteri, non di un dicastero secondario come sarebbe stato quello dell’Africa italiana. Io stesso fui ministro ad interim per parecchi mesi per due volte, e così via. Questi precedenti erano così vicini nella mia mente che non ho avuto il minimo dubbio di essere in regola ricorrendo alla forma interinale. Ma se un dubbio comunque mi fosse venuto, era giusto che io avessi consultato tutti i competenti. La consultazione non è mancata. Io sono arrivato a questa conclusione dopo lo studio non soltanto dei precedenti, ma dello spirito e della forma della Costituzione, tanto più che alcuni colleghi dell’opposizione erano già ricorsi a dei consigli da parte della stampa molto impulsivi, che mi facevano riflettere sopra la legalità del provvedimento. Sono arrivato allora alla conclusione che l’interim poteva essere fatto, poteva avere il significato che aveva avuto nella soluzione da me proposta. Quindi anche oggi credo che, come dalla Camera così dal Senato, otterrò approvazione ed assoluzione per essere ricorso a questa forma straordinaria. E certamente non posso negare che si tratti di una misura straordinaria, né vedrei la possibilità che normalmente si introducesse un simile sistema. Difatti io non ho mai cercato di nascondere o di dare un carattere diverso a quello che ebbe, di ripiego momentaneo. Mi si dice (e qui nell’ordine del giorno del Senato è stabilito molto più chiaramente): voi non potevate fare questo cambiamento, non solo perché era contrario allo spirito della Costituzione e alla prassi parlamentare – mi sono già riferito alle obiezioni contro questa affermazione – ma perché era mutata la configurazione politica del governo. Qui vi è un’affermazione su una questione di fatto che doveva risultare dall’atteggiamento dei partiti, dalle dichiarazioni di essi, dalle dichiarazioni dei ministri e soprattutto dalle dichiarazioni dei partiti che avevano provocato questa crisi. Mi pare che non solo dalle dichiarazioni alla Camera, ma anche dalle dichiarazioni ripetute qui dai rappresentanti dei partiti che partecipavano o partecipano tuttora alla coalizione sia risultato che la situazione è immutata; come programma, come direttive generali mi pare che sia anche logico che coloro i quali partecipano ad una coalizione sono corresponsabili di queste direttive comuni, ministeriali, siano essi stessi che decidano che la coalizione continui o meno. Uno che non partecipa, un rappresentante di un gruppo che sta fuori della coalizione non può obiettare, in quantoché il gruppo che sta fuori è l’opposizione che considera la coalizione stessa da un punto di vista negativo. L’onorevole Lucifero mi ha rimproverato di non giocare lealmente; manca il fair play; ha detto inoltre che si è tenuto un certo piglio autoritario, e che nel passato si sono avute situazioni completamente diverse poiché altra sarebbe la coalizione di partiti ed altra la coalizione di persone; come se nel passato non si fosse trattato se non di partiti organizzati come oggi, di partiti come il radicale, la destra, la sinistra che erano appunto veri e propri partiti, anche se diversamente costituiti in quanto in quello non v’era una direzione che interveniva di fronte ai gruppi parlamentari nelle crisi. Ma si trattava sempre dello stesso principio. Anche nel passato si trattava del principio di gabinetto come è anche vero che il presidente del Consiglio non ha affatto avute diminuite le sue funzioni di centrale autorità, ma anzi le ha avute aumentate dalla Costituzione. L’onorevole Lucifero mi ha accusato – non ha nominato me, ma era evidente che si riferiva alla mia persona – di seminare zizzania nel campo liberale per governare da solo. In verità io non ho a questo riguardo coscienza di colpa alcuna; non sono mai intervenuto nel Partito liberale italiano né in altri partiti, né ai tempi del «blocco nazionale», né ai tempi del monarchismo e del qualunquismo, se non quando questi partiti prendevano di volta in volta atteggiamenti che avevano riferimento diretto con la formazione o colla politica del governo: allora era mio dovere, come era anche mio diritto intervenire, ed ho cercato sempre di farlo in senso unitario, ho cercato sempre, cioè, di unire queste forze. Ho proclamato lealmente nelle piazze (come mi è stato riconosciuto durante tutta la campagna elettorale): «questo è il programma della Democrazia cristiana. Se però nella vostra coscienza non avete una piena adesione interiore a questo programma, ma tuttavia accettate lo schieramento governativo attuale e le basi della democrazia, votate per uno dei partiti che formano la coalizione governativa». Forse raramente si è trovato un capo del governo, che era contemporaneamente capo di un partito di maggioranza, e che sapeva la forza che il suo partito aveva – perché su questo non mi sono mai ingannato come si sono invece ingannati i mie avversari – il quale abbia detto schiettamente ai suoi elettori: scegliete secondo la vostra maturità e la vostra coscienza; basta che vi limitiate ai partiti della maggioranza perché io possa applaudire al vostro atteggiamento. Può essere che io non sia così addentro nell’evoluzione avvenuta nel Partito liberale per capire dove miri l’accusa dell’onorevole Lucifero. lucifero. Onorevole presidente del Consiglio, non ho parlato del Partito liberale, ho parlato di qualunque schieramento di forze laiche, il che è cosa ben diversa. De GasPeri. Intanto lei mi permetterà di dirle che, se voleva riferirsi al Partito socialdemocratico, io replicherò eventualmente riferendomi ai discorsi dei rappresentanti del Partito socialdemocratico. Credo che parlando a lei mi dovrò riferire soprattutto alle evoluzioni, agli atteggiamenti del Partito liberale. Lei mi ha accusato di miopia: può essere, ma io le assicuro – forse in forza di questa miopia – che non mi sono mai spiegato per quali ragioni lei abbia usato la stessa eloquenza sia per sostenere in un certo momento il governo sia per dirne male. (Applausi dal centro). lucifero. Perché la situazione politica è mutata. De GasPeri. Ad ogni modo, per quel che riguarda il Partito liberale, ho il dovere di attenermi alle dichiarazioni dell’onorevole Sanna Randaccio , rappresentante della maggioranza, il quale con molta signorilità e molto garbo invero mi pare abbia polemizzato piuttosto con gli oratori che lo avevano preceduto che non col governo, Una circostanza vorrei osservare anche qui, e cioè l’argomento polemico, che ha però un certo valore. Ho potuto alla Camera dei deputati ricordare un discorso dell’onorevole Nenni, il quale, nel momento in cui i rappresentanti del gruppo repubblicano e quelli del gruppo socialista erano entrati al governo nel dicembre del 1947 aveva detto: «che bisogno c’è di una discussione sui programmi del governo? Non è accaduto niente di nuovo. Forse che l’entrata dei socialdemocratici nel governo ha portato una modificazione qualsiasi? Tutto è vecchio, e la direttiva è rimasta quella rappresentata dal presidente. Le discussioni quindi sono inutili». Allora era di prammatica svalutare completamente la cooperazione ed il contributo dato dai partiti di minoranza al governo, e soprattutto dal Partito socialdemocratico. Ma se allora non aveva importanza che i socialisti entrassero al governo, e se quello che solo importava era che la direttiva fosse unica in mano del presidente del Consiglio, perché mai oggi ha tanta importanza il fatto che per un momento si astengano e affermando la collaborazione, anzi la pienezza della collaborazione nella coalizione, chiedano di poter chiarire in confronto dei propri elettori l’atteggiamento che è stato oggetto di discussione tra loro stessi? Perché oggi sarebbe così importante questa assenza da motivare una necessità di crisi ed una larga e profonda discussione? Voi direte che queste cose sono state dette alla Camera. A costo di trarmi addosso una rettifica dell’onorevole Lussu – mi dispiace svegliare il leone che dorme, (ilarità) – non posso non ricordare che l’onorevole Lussu, nella stessa occasione – non avviene spesso che le direttive della opposizione siano analoghe in una parte e nell’altra del Parlamento – dichiarava: «è di scarso interesse sapere dove è andato a finire l’onorevole Tremelloni o l’onorevole D’Aragona, è di scarso interesse poiché tutto il resto è rimasto al suo posto e rimane, ed è quel che conta. Poteva cambiar tutto e tuttavia le cose sarebbero rimaste le stesse, rimane alla direzione del governo il solito onorevole De Gasperi». Ora mi domando: il solito onorevole De Gasperi non è rimasto anche questa volta? L’argomento del laicismo è stato toccato parecchie volte in questa Assemblea durante la discussione, in un senso e nell’altro. Anche l’ultimo oratore ne ha accennato. Ma soprattutto vi ha accennato l’onorevole Lucifero che lo ha interpretato non come interferenza dello Stato in problemi confessionali. Egli è arrivato a questa conclusione che mi pare spieghi l’atteggiamento cui mi son riferito: «ogni volta che si tenta una formula laicista, che unisca le forze, ci si affanna a seminare la zizzania nel nostro campo» . Mi ha spiegato l’onorevole Lucifero che quel «nostro» vuol dire laico, non liberale. «È interesse – continua l’onorevole Lucifero – di tener diviso il laicismo per creare una alternativa impossibile e poter governare da soli. Si uccide la democrazia imponendo una alternativa impossibile». Bisognerà pure che ci intendiamo una buona volta su questo laicismo. Ho tentato di spiegarlo alla Camera dove mi sono richiamato a dichiarazioni fatte in ambienti responsabili democristiani. Allora ho distinto bene che se laico vuol dire liberale, cioè un cittadino preoccupato di difendere nell’ambito dello Stato le libertà di tutte le coscienze, nulla da dire. La Costituzione questo lo permette, lo stabilisce, lo impone. Ma se laico vuol dire, oltre che libertà per la minoranza di vivere a modo suo, negazione per la maggioranza di professare pubblicamente la fede dei padri, allora codesta specie di laicismo si rivela un nemico della Costituzione e chi lo pratica agisce contro il consolidamento del nostro regime democratico. Questa è la differenza. lucifero.Questo non è laicismo. De GasPeri. Lei, onorevole Lucifero, mi dice che questo non è laicismo: forse ne avremmo discusso a lungo se, per fortuna, non avessimo una documentazione recentissima. Al convegno del Partito socialista italiano si è detta una definizione autorevole del laicismo. «Laicismo – dice Nenni – significa per noi separazione dello Stato dalla Chiesa e abolizione nella scuola di qualsiasi forma di insegnamento religioso». «Il laicismo – continua l’onorevole preopinante – pone dunque un problema di lotta con le Chiese in quanto forze politiche sociali reazionarie e conservatrici. Il Partito socialista italiano non combatte la religione, ma combatte le Chiese» . (Rumori). Nel corso della relazione si è parlato, se non di denunciare il Concordato, di chiedere la revisione dell’articolo 7, che regola i rapporti tra Chiesa e Stato. E io, logicamente, ho anche risposto a coloro che parlano di laicismo senza determinarlo in quei limiti a cui ho accennato: «ma insomma, che cosa volete? Volete ricominciare la lotta tra Chiesa e Stato in Italia? Volete riaprire la questione che si è chiusa con la Conciliazione? Volete infirmare la Costituzione e quindi chiedere la revisione dell’articolo 7 della Costituzione stessa?». Si dice che basta una cosa sola. Guardiamo in fronte la realtà e guardiamo questo problema nella sua profondità e nella sua gravità. Basta una cosa sola quando ci si dice che si chiede l’abolizione dell’articolo 36 sull’insegnamento religioso nelle scuole? Sembra che non si ricordi che l’insegnamento religioso nelle scuole non è stato introdotto dal Cocordato, ma preesisteva anche in regime di separazione della Chiesa dallo Stato. La legge Casati del 1859, che è considerata la tavola mosaica del liberalismo scolastico, poneva l’insegnamento religioso al primo posto delle materie nella scuola elementare (articolo 315). La stessa legge Casati stabiliva: «nelle scuole secondarie l’istruzione religiosa sarà data da un direttore spirituale» (articolo 193 ); e infine la legge sull’istruzione elementare, anteriore al Concordato, prescriveva a fondamento e coronamento dell’istruzione elementare, in ogni suo grado, l’insegnamento della religione cattolica (articolo 27-ter). C’è stato mai, in questa situazione, un movimento di ribellione e di liberazione da parte dei genitori, dei padri, dei figli, dall’insegnamento religioso? Non c’è stato, né ci può essere, perché quel genitore che non vuole che l’insegnamento religioso venga impartito al suo figliolo non ha che da annunciarlo e ne viene, per forza di legge, esonerato. È necessario alla libertà dei non credenti di impedire che l’istruzione religiosa nelle scuole venga impartita? Credete voi, veramente, che, tra i problemi urgenti del popolo italiano, vi sia proprio questo, di impedire che alla maggioranza degli italiani venga impartita l’istruzione religiosa per riguardo a taluni pochi i quali potrebbero benissimo esserne esonerati senza che si debba ricorrere alla negazione di questa possibilità per tutti? Ecco che qui il concetto di laicismo diventa quella negazione dei diritti della maggioranza cui mi sono riferito prima, quando spiegavo la differenza del laicismo in un certo senso liberale e in un certo senso anticlericale. Si è detto anche in quel convegno che il governo nero, e soprattutto il ministro della Pubblica Istruzione, fanno la lotta alle scuole di Stato e cercano di indebolire la scuola di Stato a favore di quelle private. Inutile, onorevole Gonella, che due volte, tre volte, tu abbia ripetuto alle Camere i dati sfidando chicchessia a smentirli, per dimostrare che cosa in tre anni il nostro governo abbia fatto per la scuola di Stato. Le scuole elementari, che prima della guerra assommavano a 110.000, sono oggi 114.000. Gli insegnanti nel 1947 assommavano a 146.000 con un incremento di 11.000 all’anno nell’ultimo biennio. Sono state istituite 10.000 classi all’anno contro l’analfabetismo, scuole che non esistevano affatto; 40.000 maestri e 5.000 professori sono stati reclutati e immessi con regolare concorso nelle scuole dello Stato. Mentre le tasse scolastiche sono rimaste pressoché immutate, il bilancio della pubblica istruzione, che prima rappresentava il 4 per cento della spesa generale dello Stato, ora arriva al 10 per cento; per la scuola dello Stato, tre anni fa, si spendevano 48 miliardi: oggi se ne spendono più di 125. (Vivi applausi dal centro). Quanto ai programmi della scuola in genere, una più solenne affermazione, una più chiara autorevole sfida è venuta da quel convegno in cui erano rappresentati i più autorevoli intellettuali socialisti. Tale risoluzione «impegna il partito a promuovere nell’ambito culturale lo sviluppo dell’umanesimo marxista forgiando gli strumenti necessari a contrastare il passo all’invadenza clericale». lussu. Clericale, non religiosa. (Commenti – Interruzioni dal centro). De GasPeri. …«e rendendo possibile un dialogo polemico valido sia nei confronti della cosiddetta cultura cattolica, sia nei confronti dello stesso laicismo borghese» . Quindi è chiara la dialettica, è chiara la contraddizione, è chiaro il bersaglio. Che poi veniate a parlare di clericale o no, qui si parla di Chiesa e di Chiesa cattolica, e quindi l’argomento è concreto. (Interruzione del senatore Lussu). Io vorrei, onorevole Lussu, che ella affrontasse questo problema con molta serietà, e non con contraffazioni. Per noi, per gran parte degli italiani la religione è quella della Chiesa cattolica e quindi quando si attacca la Chiesa cattolica si attacca la religione della Chiesa stessa. (Vivi applausi dalla destra e dal centro). lussu. Il Partito popolare era più libero verso la Chiesa. De GasPeri. Onorevole Lussu, riconosco che vi possono essere e che vi sono anime religiose le quali non aderiscono alla Chiesa cattolica; so benissimo che vi sono massoni con spirito altamente religioso, uomini con un senso profondamente religioso che non vorrebbero mai toccare la coscienza di alcuno con riferimenti alle proprie convinzioni religiose. Ma di questi non si parla. Vi è uno spirito di tolleranza che grazie a Dio è stato conquistato. Ma sapete quando ha valore la tolleranza? Quando viene non da chi è indifferente, ma da chi crede e deve limitare l’impulso della sua fede e fermarsi al limite della coscienza religiosa altrui. Questa è la tolleranza che difendiamo; ma quando voi attaccate la Chiesa cattolica non vi è dubbio che voi attaccate qualcosa di sacro, di secolare nella coscienza italiana ed è con un senso profondo che vi dico ciò, perché tutta la nostra attività non consiste solo nell’aderire al culto della Chiesa cattolica, ma nel sentire che essa è madre di progresso e di civiltà. (Vivi applausi dalla destra e dal centro). Ora, nell’ambito dello Stato voi avete il diritto di credere e di non credere, di attaccare e di non attaccare, avete il diritto anche di polemizzare contro qualsiasi istituto religioso, soprattutto contro le Chiese, ma questo diritto politico nessuno ve lo toglie, perché per fortuna vostra non siamo in uno Stato di democrazia popolare. (Vivi applausi dal centro e dalla destra –Rumori da sinistra). Voci da sinistra. Ci parli della scomunica . De GasPeri. La scomunica non è un atto politico dello Stato. (Commenti e interruzioni da sinistra). conti. Onorevole presidente, se non si insistesse troppo in questa polemica, sarebbe una gran bella cosa! De GasPeri. Onorevole Conti, se tutti i settori non avessero parlato di laicismo e di non laicismo, se non si fosse portata la questione in Parlamento anche con riferimento all’attività del governo e se, soprattutto, in una solenne adunanza di un partito qui rappresentato e qui responsabile, non si fosse preso un tale atteggiamento, io non ne avrei parlato. Quante volte mi avete sentito parlare di sentimento religioso con carattere di ostilità ad altri che pensassero diversamente? Io ho sempre detto questo è lo Stato, lo Stato della Costituzione che abbiamo votato, e in esso ognuno ha diritto, comunque la pensi in materia religiosa, di dire il proprio pensiero e di pensare come crede e noi credenti in particolare, per l’esperienza storica dalla quale dobbiamo pur aver imparato qualcosa, abbiamo il dovere di fermarci con tutto il rispetto sulla soglia della coscienza. Questa è sempre stata la nosta condotta. Se io oggi devo prendere la parola, lo faccio perché non ci si immagini di spaventarci, oppure, con una campagna organizzata contro la Chiesa cattolica si pensi che noi timidamente fingiamo di non comprendere e ci lasciamo ingannare da frasi che dicono: noi non tocchiamo la religione ma l’organizzatrice di essa, noi non tocchiamo il culto, ma coloro che lo organizzano. Voi avete il diritto di attaccare sacerdoti e Chiesa per tutto quello che riguarda la politica. È vostro diritto ed avete l’obbligo di essere franchi se questo è nella vostra coscienza. Ma non avete il diritto, o, cioè, ne avete il diritto ma non potete pretendere che non ci accorgiamo che voi andate insidiando situazioni fondamentali per la cultura, la civiltà, la morale del nostro popolo. Voi negate l’insegnamento religioso… (Clamori altissimi da sinistra – Vivi applausi dal centro e dalla destra). Io vi parlo non per ingaggiare una battaglia, ma vengo a scongiurare che in questa battaglia non vi buttiate; ma se voi la volete, l’avrete! (Clamori da sinistra – Vivissimi applausi dal centro e dalla destra). Ma alle affermazioni ufficiali e programmatiche del Partito socialista italiano sarà bene anche aggiungere qualche cosa che riguarda i comunisti. (Commenti dall’estrema sinistra). Pastore. E quel che riguarda i repubblicani? De GasPeri. È uscito ieri l’opuscolo di propaganda numero 26 intitolato Il Vaticano contro il progresso a cura della direzione stampa e propaganda del Partito comunista italiano. Questo fascicolo contiene numerosissimi attacchi contro la Chiesa; non è qui il luogo per darne confutazione, non siamo in sede teologica, né in sede di discussione o di controversie religiose. Si tratta però, è bene notare, di un fascicolo di istruzioni per i propagandisti. Quando voi dite ai vostri propagandisti queste parole: «deve essere sfatata la leggenda del monopolio morale e culturale nel nostro paese da parte della Chiesa, deve essere rivendicato il diritto di libertà di pensiero alla cultura laica e anticlericale… (commenti e interruzioni da sinistra) devono essere combattute le forme di capitolazione opportunista di fronte alla pretesa del clero di imporre norme e riti a tutti gli italiani, quasi che tutti dovessero riconoscere alla Chiesa cattolica una investitura soprannaturale…» (Interruzioni e clamori da sinistra). Voci da sinistra. Ebbene, cosa c’è. lussu. Ci sono di quelli che non sono cattolici e che sono liberi di pensare come vogliono. De GasPeri. Queste sono le direttive di lavoro; il primo capitolo s’intitola appunto «Direttive di lavoro». Sono 26 pagine; questa sera non abbiamo il tempo di occuparcene, però se voi lo preferite sono disposto ad accettare la sfida e a discuterlo tutto anche in pubblico. (Interruzioni e clamori da sinistra). Voci da sinistra. Siamo disposti. De GasPeri. Mi basti dire che a pagina 42… terracini. Non erano 26 le pagine? De GasPeri]. È il numero del fascicolo il 26, le pagine sono 48. A pagina 42, dicevo, si legge questo titolo: «Anno Santo: una mistificazione politica e commerciale». Voce da sinistra. Ben detto! De GasPeri. Voi interrompete con le parole «ben detto», approvate dunque questa campagna, l’approvate e la diffondete. Ma voi credete che ci sia uno solo tra gli uomini veramente liberi e coscienziosi, che hanno un sentimento religioso, che possa dissimulare questa campagna che fate voi per venire a collaborare su altri campi? Credete ciò possibile per un uomo che ha soprattutto dinanzi a sé la responsabilità della morale e della coscienza degli italiani? (Vivi applausi dal centro – Rumori dalla sinistra). lussu. Lei sa che l’ho sempre rispettata! De GasPeri. Io mi occupo di argomenti molto gravi e che involgono responsabilità molto gravi. Forse siamo ancora in tempo ad impedire che questa campagna si sviluppi e renda acida ed intollerabile la vita italiana! (Rumori ed interruzioni dalla sinistra). Pastore. Ma se prendevate i voti per opera della Peregrinatio Mariae! Ed anche con le Madonne che muovevano gli occhi! De GasPeri. La Peregrinatio Mariae a raccogliere i voti? Non capisco questa sua interruzione che non ha senso. Passiamo ora ad un altro argomento sul quale forse ci intenderemo meglio. Se ho ben capito l’onorevole Scoccimarro vede bene il sorgere del laicismo, ma a patto che ci si spogli dell’anticomunismo ideologico-pratico. Almeno questo dovrebbe essere il suo intendimento, se ho ben capito la sua interruzione al collega Labriola. Egli dice: «benvenuto il laicismo ma non crediate che esso possa essere discriminante per la collaborazione di governo, come che sia. La linea di demarcazione è comunismo o anticomunismo». Mi rincresce per l’onorevole Lucifero; ma lei vede bene che, purtroppo, indipendentemente dalla mia volontà queste discriminanti vengono fatalmente sotto la spinta delle cose. L’onorevole Scoccimarro si è occupato del problema economico-finanziario. Dico la verità che quando assisto ai discorsi dell’onorevole Scoccimarro – e questa fortuna l’ho spesso in queste discussioni – invidio quella sua presunzione sicura che tutto giudica senza attenuanti. Però non è che voglia negare a lui competenza in materia e per confermargli che accolgo la critica costruttiva, quando entra nel concreto, anche da parte dell’opposizione comunista, risponderò entrando più addentro nella sua argomentazione. La parte finanziaria del discorso dell’onorevole Scoccimarro verte su due punti: preteso fallimento del Piano Marshall e liberalizzazione degli scambi e conseguenze per l’economia italiana. Che il Piano Marshall possa non aver raggiunto fino ad ora tutti i suoi obiettivi, questo è nell’ordine normale di tutte le iniziative grandiose, estremamente complesse ed abbraccianti interi continenti. Il fatto poi che le lacune siano state sottolineate proprio dal segretario generale dell’OECE è prova di forza e consapevolezza da parte dei suoi partecipanti che non credono di negare lo stimolo della verità. Direi però che è contro la verità affermare che il Piano Marshall sia stato un fallimento. Come si può considerare fallito un piano che ha ridotto il deficit di dollari nei paesi aderenti all’OECE dai 6 miliardi del 1947 ai 4 attuali ed ai 3 previsti per il 1950-51? Come si può parlare di fallimento del Piano Marshall proprio per l’Italia dove sono così tangibili i suoi risultati? Devo rimandare l’onorevole Scoccimarro alle statistiche delle produzioni e delle esportazioni del dopoguerra nonché alle cifre delle riserve auree e valutarie. E pongo all’onorevole Scoccimarro queste domande: senza questi aiuti americani quali sarebbero queste cifre? In quale baratro sarebbe caduta la nostra produzione e disoccupazione? Quale sarebbe la nostra situazione economica generale? Ogni persona di buona fede deve riconoscere che il Piano Marshall è stato parte determinante della rinascita italiana. In quanto alle liberalizzazioni l’onorevole Scoccimarro ci ha fatto il torto, veramente gratuito, di ritenerci impreparati alle discussioni di questo problema, discussioni che avverranno per altro il 15 dicembre. Dirò per contro che tutti gli organi del governo con ampio concorso di esperti studiano a fondo il problema e che quando andremo a Parigi saremo assai bene preparati. Oso dire per ora all’onorevole Scoccimarro che le liberalizzazioni al 50 per cento sulle importazioni vertono su tre punti: 1) materie prime; 2) prodotti agricoli; 3) prodotti finiti. Per le materie prime il problema è superato in quanto le liberalizzazioni già decise in passato dal ministero del Commercio Estero e completate dal decreto ministeriale del 1° settembre 1949, sorpassano largamente il 50 per cento richiesto. Per i prodotti agricoli abbiamo già liberalizzato spontaneamente noi stessi il 40 per cento delle importazioni e con poche voci aggiuntive sistemeremo senza grandi difficoltà anche questo settore. Ammetto che per i prodotti finiti il problema è grave. Evidentemente non avendo noi una tariffa doganale operante andremo per gradi variando ogni singola voce di importazione. Per quanto concerne le liberalizzazioni nei movimenti dei capitali, del turismo, ed in genere degli uomini, si rassicuri l’onorevole Scoccimarro che esse hanno già fatto l’oggetto di una immediata riserva da parte della nostra delegazione e ci batteremo perché il nostro punto di vista sia tenuto in considerazione. In merito, poi, all’accenno fatto dall’onorevole Scoccimarro alla svalutazione della sterlina , non vedo quale rimprovero possa essere mosso al governo italiano per le eventuali conseguenze nel campo dei traffici di un fenomeno verificatosi totalmente fuori dalla nostra volontà. Sarebbe, però, leale riconoscere, dopo le discussioni e le spiegazioni che sono avvenute anche alla Camera, specie nel discorso dell’onorevole ministro del Tesoro, che il presente governo ha affrontato la bufera con fredda determinazione e con generale soddisfazione, collaudando quella saldezza della lira che dovrebbe stare molto a cuore anche al Partito comunista. Il governo è perfettamente consapevole delle varie difficoltà a cui è sottoposto l’apparato produttivo e non ignora pure che per giungere alla meta di un grande mercato europeo avremo molte difficoltà da superare. L’onorevole Scoccimarro, riferendosi sempre al piano ERP, accusa l’America di volere la distruzione dell’industria meccanica italiana ed il governo di accettare tale imposizione. Sono affermazioni infondate: la verità è che l’industria meccanica italiana procede verso un faticoso assestamento, nonostante siano venute meno le commesse di guerra che rappresentavano il 50 per cento circa del lavoro di questo settore. L’attività produttiva è in ripresa. Attraverso l’ERP si sta attuando un ammodernamento delle più importanti aziende. Credete voi che non sarà diversa l’efficienza della FIAT quando avrà ottenuto le nuove macchine degli Stati Uniti, rispetto a quella del 1945? L’ERP continua a fornirci materie prime senza le quali avremmo avuto lunghi anni di quasi inerzia, e anche il fondo-lire aiuta notevolmente la nostra industria. Basti pensare al rinnovamento del settore siderurgico che si attuerà con la legge che è stata presentata testé alla Camera. Accanto a questi settori base, proprio nelle settimane scorse sono stati destinati dieci miliardi, con un progetto già presentato, per finanziare e aiutare le piccole industrie nel miglioramento delle attrezzature. Sono, in definitiva, dieci miliardi di attrezzature che le aziende italiane produrranno per altre aziende italiane, ed è una nuova tappa verso il potenziamento delle piccole e medie industrie, con riguardo particolare per il Mezzogiorno. Non ritengo sia il caso di soffermarmi molto sulle cause di carattere secondario, quale, ad esempio, quella di non aver affrontato il problema dell’emigrazione e quella di non promuovere il commercio con l’oriente. Per la soluzione del primo problema, quello dell’emigrazione, oltre ad avere assicurato la collaborazione internazionale, è in corso di presentazione al Parlamento un importante provvedimento per aiutare i nostri emigranti nella loro sistemazione all’estero. Si tratta di destinare dieci milioni di dollari e due milioni di sterline al finanziamento di iniziative italiane all’estero. Per la soluzione del secondo – scambi con l’oriente – le statistiche dimostrano chiaramente che gli scambi con quei paesi sono in aumento da quando si ha l’attuale formazione governativa, e tanto ci sforziamo di aumentarli che stiamo subendone le conseguenze, cioè subendo prezzi più alti di quelli di altri mercati, e questo è il caso del carbone polacco e del grano russo. Evidentemente noi vogliamo aumentare questo commercio, ma l’argomento decisivo non può essere, in ultimo, che l’interesse del consumatore. Se si fosse qui impostato il dibattito per vedere di stabilire un programma d’azione, onorevole Ruini, accetterei volentieri di farlo seguendo le linee del suo discorso, e utilizzando molti suggerimenti e inquadramenti che compaiono nella collezione delle proposte dei senatori indipendenti. Ma oggi basteranno alcune dichiarazioni sintetiche. Tre sono le fasi della nostra politica economica. La prima: lotta contro la fame e la paralisi nazionale. All’inizio, il governo ha affrontata e vinta una lotta di emergenza, il cui scopo fondamentale è stato quello di allontanare la fame che minaccia il popolo e a questa azione avete partecipato voi pure. Città come Roma avevano, poco dopo il raccolto, scorte di grano per giorni o addirittura per ore. Il pane era quello che era; oggi è bianco: tutto si è dimenticato. Ma la fatica e lo sforzo di vincere le difficoltà saranno sempre sforzi e fatiche che il popolo italiano riconoscerà. Contemporaneamente si sono dovute alimentare le industrie che erano rimaste prive di carbone, di combustibili in genere e di materie prime. Si è iniziata nello stesso tempo, appena superati i primi ostacoli, la ricostruzione materiale dei gangli vitali della vita economica del paese: ferrovie, ponti, strade eccetera. Il potenziale ferroviario alla fine della guerra si era ridotto ad una percentuale bassissima rispetto alla consistenza prebellica. La ricostruzione ha proceduto con ritmo particolarmente accelerato. Sono stati ricostruiti 3000 chilometri di linee, 2000 ponti e strade e contemporaneamente si sono ricoperti gli enormi vuoti che c’erano nel materiale rotabile con oltre 40.000 carri. Oggi le ferrovie funzionano regolarmente, il movimento viaggiatori è quasi il doppio di quello anteguerra ed il servizio è così migliorato da consentire perfino un acceleramento del movimento. Nei lavori pubblici sono stati erogati circa 545 miliardi, cifra che vi prego di mettervi bene in testa, soprattutto perché la domanda che si rivolge facilmente alle folle da parte degli oratori di sinistra è questa: «che cosa ha fatto il governo?». Si risponde subito: «niente!», perché le cifre non si ricordano e si dimenticano i lavori pubblici con i quali sono stati costruiti e ricostruiti vani di abitazioni, strade, ponti, opere igieniche, canali di bonifica e di irrigazione, acquedotti, eccetera. La seconda fase: la seconda fase è stata la lotta per salvare la moneta e ottenere una certa stabilità nei prezzi. È, quindi, quella fase dell’assestamento monetario e finanziario. Si è salvata la lira dalla svalutazione totale e si sono stabilizzati i prezzi costituendo le basi per lo sviluppo dell’attività produttiva. Non importa di chi sia il merito, di una persona, di un governo o di un sistema, ma è certo che il popolo italiano attraverso i propri organismi si è salvato assieme agli aiuti che ha avuto dall’America. Però non è vero che questa politica di stabilità monetaria sia stata una politica antiproduttivistica. Il governo, nel quadro della stabilità monetaria, condizionato a questa (ed ecco la connessione organica, forzata, naturale) il governo ha impostato e svolto una solida politica produttivistica. Come è stato già comunicato dal mio collega del tesoro, gli investimenti diretti del governo da esso provocati a scopo produttivo hanno ammontato nel 1948-49 a 537 miliardi ed è previsto che ammontino a 773 miliardi nel 1949-50. Tali investimenti sono stati indirizzati verso i settori che rispondono alla duplice esigenza di assorbimento di mano d’opera e di miglioramento qualitativo e quantitativo dell’attività produttiva. Quanto agli investimenti privati essi hanno ammontato a 713 miliardi nel 1948-49 e, si prevede, ammonteranno a 730 nel 1949-50. La terza fase è quella in cui si cerca di dare all’economia uno sviluppo ampio e duraturo. Si tratta di ridurre i costi, di produrre su basi ampie ed economiche assicurando adeguati sviluppi alle esportazioni. Gli aspetti dell’azione in corso sono due: massima efficienza produttiva all’interno, cooperazione economica con gli altri paesi. E non svalutiamo questa attività del governo perché essa è molto impegnativa e non c’è quasi settimana che l’uno o l’altro dei ministri rappresentanti dei dicasteri economici debba concordare e conciliare l’opera e l’attività interna con quella della cooperazione internazionale nelle varie capitali europee. Tutto questo significa rifuggire dalle forme deleterie dell’autarchia, dare ai lavoratori una occupazione tranquilla e ridurre il costo della vita. La produzione industriale che alla fine del 1945 era scesa al 25 per cento di quella prebellica, alla fine del 1947 era già salita all’87 per cento e alla fine del 1948 al 95 per cento ed oggi essa è superiore all’ante-guerra. Inoltre si prevedono sviluppi sensibili in settori chiave dell’attività produttiva quale l’edilizia, la produzione elettrica e siderurgica, da realizzarsi in modo graduale come la natura e il costo delle opere richiedono, ma con ritmo tenace e costante. Il governo ha sempre detto che lo scopo fondamentale della sua politica economica era quello di aumentare la produzione e il reddito nazionale. Gli aumenti della produzione sono infatti per noi la strada più efficace per migliorare la condizione dei lavoratori nel cui interesse sono e saranno autorizzate tutte le nuove disponibilità: bonifiche, lavori pubblici saranno rivolti a tale scopo contro la disoccupazione e in modo particolare riguardo alla situazione, degna di ulteriori riforme, del Mezzogiorno. È in questo quadro, con questa politica di aumento di produzione che noi specialmente vogliamo indirizzare ragionevolmente le riforme auspicate e particolarmente la riforma agraria, la riforma previdenziale, la riforma della scuola, la riforma tributaria. Per queste quattro, oltre che per altre di non minore importanza e urgenza, è in corso la nostra azione al fine di attuare una sempre maggiore giustizia sociale che è lo scopo principale di questo governo. Inoltre si può prevedere un ulteriore beneficio per le provvidenze Fanfani contro la disoccupazione, per i cantieri di lavoro, per le case e via dicendo. Nella linea di cui sopra furono particolarmente utili gli aiuti americani. Dopo l’enorme invio di generi alimentari, di materie prime essenziali nella prima fase assistenziale, gli aiuti sono stati diretti soprattutto a favorire il riassestamento del nostro settore produttivo. Dal principio del piano ERP e cioè dal 3 aprile 1948 sono stati assegnati all’Italia 940 milioni di dollari, che hanno consentito l’afflusso di ingenti quantitativi di materiale che continuano tuttavia ad arrivare. Con questo programma, con queste linee direttive, con questo richiamo a esempi che abbiamo dato nel passato, crediamo di poter chiedere al popolo italiano l’appoggio per ulteriori sforzi alla nostra economia. La riforma agraria soprattutto è socialmente molto importante ed economicamente di grande reddito, ma a lunga portata, ed è finanziariamente un grave peso ed una grave difficoltà che bisogna superare. L’onorevole Milillo ha raccontato qui una specie di leggenda intorno al mio viaggio in Calabria. Le cose sono così semplici e l’ho spiegato altre volte. Avrete la spiegazione nel testo della legge che si presenterà oggi o domani riguardante opere nella Sila e nella Calabria in genere, cioè della riforma decisiva, della spartizione delle terre, avrete la conferma nelle cifre e nelle modalità che compaiono nei singoli articoli. Tutta una leggenda quella che in seguito all’intervento del presidente della Confida io mi sia rimangiato le prime dichiarazioni impegnative fatte nel Consiglio dei ministri. Tutta una leggenda che non si tratta di esproprio e quindi di riduzione di proprietà, ma sia solo una bonifica antica che vada a beneficio dei proprietari attuali; è tutta una leggenda che il mio silenzio alla Camera sia dovuto a chissà che pentimento riguardo agli impegni già presi sia qui che in Calabria. L’onorevole Milillo per documentare questa leggenda è ricorso a parecchie citazioni di giornali, cosiddetti indipendenti, La Gazzetta del Popolo, Il Corriere della Sera, La Stampa; ora veda, onorevole senatore, questa è una prova che i giornali di informazione non dipendono dal governo, essi portano la responsabilità dei loro commenti, e noi non siamo responsabili di eventuali informazioni errate. Non so se l’onorevole Milillo con queste citazioni avesse proprio questo scopo, ma è certo che il suo intervento giova per rendere nullo il tentativo, qui tante volte ripetuto, di qualificare come governativa tutta la stampa che non sia comunista o paracomunista, per trarne, quando è comodo, illazioni contro il governo. Agli onorevoli senatori favorevoli al pensiero del governo e che approvano l’atteggiamento seguito, il mio cordiale ringraziamento. Ho fatto attenzione a quanto si è detto con spirito di larghezza e buona volontà sia per quanto riguarda il giudizio del passato, sia per quanto riguarda i propositi per l’avvenire; ringrazio in modo particolare l’onorevole De Pietro , la cui eloquente difesa mi dispensa dal ribattere delle accuse infondate e rettificare delle inesattezze. Non entro nella controversia socialista, ma mi inchino innanzi alla lealtà del senatore Gonzales che afferma trattarsi «di crisi di casa nostra» . Crisi però che ha profonde radici nel concetto di democrazia; direi che ha radici anche nel destino della democrazia ed è per queste radici, per questi interessi comuni, che io attendo, interprete disinteressato, l’evolversi di questa crisi. I partiti che sono al governo si sono sempre mossi in tutta libertà, hanno fatto le loro discussioni e votazioni; il presidente del Consiglio si è ben guardato dall’intervenire, e ciò dovrebbe essere cosa ovvia, ma essendo venuta questa accusa da una parte che affermava che io sono intervenuto a sminuzzare i partiti, a rendere difficile la coesione di altre formazioni, confermo che i partiti al governo si sono messi in tutta libertà durante le elezioni. Non dimenticate che anche allora abbiamo detto che la proporzionale rendeva possibile a ciascun partito, pur entro lo schieramento generico del governo, di sostenere la propria configurazione e fisionomia; non ho mai chiesto a nessuno di ritornare al governo con un socialismo diminuito, o un liberalismo cariato; tutti hanno avuto la libertà dell’affermazione e gli elettori hanno potuto decidere in base a questa affermazione, in base a questo programma oltre che al programma comune. (Applausi dal centro e dalla destra). In verità non si tratta di libertà: sembra che per saggiare la libertà in Italia non vi sia altra prova – e questo vale per i giornali e per i partiti – che dir male del governo. Si può essere liberi e qualche volta dirne anche bene! Non si tratta di libertà che è incontrastata per tutti nel diritto e nel fatto; si tratta di responsabilità. Ha detto bene l’onorevole Gonzales: «il governare è oggi più che mai una croce» . Il popolo italiano lo sa e sarà grato a coloro che si uniranno per portare la croce sul calvario della democrazia italiana ! (Vivissimi applausi dal centro e dalla destra). 