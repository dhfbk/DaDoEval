Un autorevole amico ci scrive: diffamare un avversario politico, contraffacendo e addirittura inventando episodi che si riferiscono alla storia di cinquant’anni fa, in fondo è impresa agevole e senza rischio, perché chi avrà voglia di sbugiardare i mistificatori, confutando le accuse punto per punto trattandosi di avvenimenti così lontani, sui quali è passato il giudizio dei contemporanei e l’obiettivo esame della storia? Alcide De Gasperi era allora il più giovane dei deputati trentini, tuttavia il suo nome aveva oltrepassato l’iniquo confine fin da quando studente universitario, a causa dei suoi sentimenti italiani, era finito nelle carceri austriache e poi come deputato al Parlamento di Vienna, aveva valorosamente difeso gli interessi del Trentino che egli rappresentava assieme a Battisti , Conci ed altri che ora non ci sono più. Qui a Roma siamo ancora in molti a ricordarlo durante il periodo critico della neutralità ed Ernesto Vercesi , accanto ad altri, ha come storico descritto i suoi interventi presso ministri e ambasciatori, occupandosi apparentemente degli interessi economici della sua Regione, che per gli approvvigionamenti dipendeva in buona parte dal Veneto e dalla Lombardia, ma accanto a questi, preoccupandosi soprattutto di quello che doveva essere il destino politico e territoriale della sua patria ristretta. Anche di questa attività, passata la guerra, fu poi scritto, specie con particolare riguardo al suo intervento presso Sonnino, nel momento delle trattative per il «parecchio». Venuta la guerra, sospese in Austria ogni garanzia costituzionale e chiuso il Parlamento, i deputati non tedeschi specie quelli della minoranza nazionale, furono impossibilitati a svolgere qualsiasi azione palese pena l’arresto e De Gasperi, contro il quale era stato già spiccato il decreto di confino, riparò a Vienna ove pure visse come sorvegliato speciale fino alla morte di Francesco Giuseppe , cioè fino alla riapertura del Parlamento. Da allora in poi cominciarono a filtrare le notizie sull’attività sua e degli altri deputati trentini ritornati a una relativa libertà della tribuna parlamentare. I discorsi fieri e coraggiosi di Conci, De Gasperi e colleghi, prima e dopo Caporetto, si possono ora consultare sui verbali stenografici; a quei tempi ne giungeva qualche notizia solo attraverso la Svizzera, ma in Italia se ne seppe abbastanza – specie attraverso l’organo degli irredentisti trentini che si pubblicava a Milano, La libertà – perché i deputati trentini immediatamente arrivati a Milano e poi a Roma, fossero accolti trionfalmente dal popolo e dalle Autorità: e forse qualche romano ricorda ancora l’entusiasmo della folla quando Conci, De Gasperi e Malfatti comparvero al balcone di Palazzo Braschi fra Vittorio Emanuele Orlando e Ferdinando Martini . L’atteggiamento ostile all’Austria della Deputazione trentina ebbe i suoi pratici frutti, perché quando il presidente Renner venne chiamato a difendere la tesi austriaca a San Germano, nel documento che tentava di dimostrare che i popoli austriaci erano sì malcontenti della Monarchia austriaca, ma non al punto di volersene separare, fece esplicitamente eccezione per gli italiani del Trentino. Infatti mentre per i polacchi, galiziani, per i cechi della Boemia e Moravia, era possibile citare dichiarazioni più o meno estorte a deputati in favore della ulteriore esistenza della comunità austriaca, nessuna dichiarazione simile si potè accampare per la Deputazione trentina, la cui azione era stata così esplicita che anche i delegati austriaci a San Germano lo ammisero, prima ancora di intavolare negoziati di pace. Questa è la storia seria, documentabile e inconfutabile. Tale rimase fino al 1925. Da quando De Gasperi succedette a don Sturzo, partito per l’esilio, allora tutti i calibri vennero diretti contro di lui. Il regime fascista si valse anche del dossier di un ex giornalista trentino, dossier costituito da falsificazioni o ritagli di giornali che giorno per giorno venne utilizzato da Il Popolo d’Italia per descrivere il segretario del Partito popolare come un antipatriota e un traditore. Gli amici ricorderanno la documentata risposta di Igino Giordani e la dimostrazione solenne di simpatia che il De Gasperi ebbe da parte dei popolari combattenti nel Congresso di Roma. Ma quel Congresso doveva essere l’ultimo e il partito subiva ben presto la sorte degli altri partiti democratici. De Gasperi, uno di quei capi dell’antifascismo aventiniano, perseguitato e braccato, finiva in carcere un’altra volta. Anche questo è inconfutabile e documentabile, storia più fresca, storia di ieri, al confronto di quella del 1914-1918. Eppure l’Unità con lo stessa assenza di scrupoli riprende non solo la campagna del Popolo d’Italia, ma addirittura vuole comprovare che come De Gasperi servì Francesco Giuseppe, così più tardi servì Mussolini e la prova è che con tutto il suo gruppo tentò in un primo tempo di collaborare col fascismo allo scopo evidente di ammansire la ferinità iniziale e parlamentizzarne il movimento? Errore? Può essere, ma tentativo in buona fede come dimostra poi la difesa che De Gasperi e i suoi fecero nella libertà. Le speranze erano certo più fondate di quelle che si rilevarono poi le illusioni di guadagnare alla concezione democratico-nazionale i comunisti moscoviti. Spero che Il Popolo ospiti considerazioni benché per conto suo abbia già chiuso la polemica. E in verità per quanto riguarda il discorso stesso della polemica, voi avete, amici de Il Popolo, pienamente ragione. Che dire di un giornale che come prova del tradimento afferma che il De Gasperi fu membro di ben sette Commissioni parlamentari? Ignoro questi particolari, ma non ignoro che in ogni Parlamento i vari gruppi tendono ad avere delegati in ogni Commissione. Esso torna poi sul rapporto Macchio intorno ad una conversazione con De Gasperi nel 1914. Ricordo che anche questa nella polemica svoltasi nel ’25-26 ebbe piena spiegazione e giustificazione. Si tratta di un tentativo del diplomatico Macchi contro il generale Conrad, capo della corrente della guerra preventiva con l’Italia. Conrad pubblica il dispaccio nelle sue memorie per dimostrare la credulità dei diplomatici e quel commento coglie l’occasione per ribadire i suoi sospetti verso la classe politica trentina e la sua diffidenza verso l’Italia. Di fronte a questi intrighi – conclude il maresciallo – noi militari non dovevamo lasciarci addormentare da assicurazioni diplomatiche. Ebbene sapete che cosa pubblica il mistificatore de l’Unità? Che il Conrad avrebbe scritto che «mentre tutti gli italiani del trentino tradivano l’Austria, solo rimase accanto a me, fiducioso nella vittoria, a confortarmi coi suoi consigli, Alcide De Gasperi». Il falso è così evidente che cade nel ridicolo. Pensate Conrad, generalissimo che scrive le sue memorie a 73 anni, parla del giovane De Gasperi, deputato per lui quanto mai periferico, come di un «consigliere e confortatore»? Tuttavia l’Unità l’ha ristampato due volte: bisognava ricercare l’opera negli archivi. Rapida ricerca: è risultato che il citato periodo non esiste nell’opera autobiografica del maresciallo. Non esiste verbo di tutto ciò. L’informatore de l’Unità inventa senza pudore. Ma egli si conforta in ultimo con un articolo di Cesare Battisti. L’articolo, come si rileva dal libro del Giordani, esiste ma esso appartiene all’arsenale della polemica locale trentina dell’anteguerra. Ma nell’estate 1914, quando cioè il problema della guerra e dell’irredentismo era divenuto attuale e acuto, Cesare Battisti pubblicava nel Giornale d’Italia una intervista nella quale riconosceva l’opera di italianità svolta dai deputati trentini in Parlamento. Basterà ricordare a questo riguardo – egli scrive – l’opera spiegata dal sacerdote [de] Gentili e dal De Gasperi… Niente regge dunque di codesta impalcatura di menzogne, e comprendi che l’amico De Gasperi, cui invio auguri di meritato riposo, sdegni di occuparsene. Egli non ha bisogno né di apologie né di difensori. Oggi come ieri – nei momenti di gravi decisioni – egli ridiventa il bersaglio dei detrattori ma anche oggetto di affettuoso riconoscimento da parte di tutti gli uomini di buona fede che lo hanno apprezzato, stimato e amato. Non è per la causa sua che ho scritto queste righe, ma per dimostrare ancora una volta di più ai giovani come l’avversario non risparmi né colpi né oltraggi alla verità pur di abbattere i nostri migliori. Per loro è questo un caso disperato. Ma ognuno si prepari a reggersi sotto l’«usbergo del sentirsi pure e a non mutar aspetto, né mover collo, né piegar sua costa». 