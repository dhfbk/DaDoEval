Anche la società umana patisce scosse subitanee che ne rivelano lo spirito, quasi sovvolgendolo, discoprendolo fuori di quella crosta uniforme che si costituisce per l’eliminazione dei contrari o per riguardi opportunistici nella vita sociale quotidiana. Quando accadono queste scosse psichiche, se la nostra mente fungerà rispetto a loro come un sismografo spirituale, avvertiremo la nota fondamentale di questa grande anima dell’umanità e nella nostra mente verrà tracciata quella che si dice la segnatura dei tempi. Ricordate: la catastrofe del mezzodì arrestò per un istante gli sconfinati ardimenti umani e al superuomo moderno che ritrova in sé la fonte di ogni diritto e di ogni progresso affacciò il misterioso problema delle forze naturali in tutta la sua profondità, e l’infinita prevalenza di un Ente fuori, al di sopra di lui. Le immani rovine parlavano pure un linguaggio monitorio a noi, come parlavano un linguaggio di pietà per i colpiti. Ma quasi obbedendo ad un universale istinto, la società laica, il gran mondo si affrettò a soffocare nel materiale soccorso dei fratelli la voce diretta pure anche a lui e coll’obolo di cinque lire, con un bazar filantropico o un ballo di beneficenza si pagò lo scotto, ritenendo d’aversi così comperato anche il diritto dell’irriflessione e l’esecuzione dalle conseguenze morali che questa grande scossa doveva portare. E lo stato, il grande polipo che assorbe tutte le energie pubbliche, la burocrazia, codesto apparato sterilizzatore di ogni pensiero elevato concentrò in sé il benefizio, la famiglia, l’educazione, e il gran mondo ne fu contento, soddisfatto e mise il cuore in pace. Che s’aveva a fare di più? I superstiti sono ricoverati in ogni parte d’Italia, e nei luoghi della sventura si può disporre a sufficienza di calce e d’acido fenico. Altri pensieri? – Non molti. Qualche giornale magnificò la solidarietà umana, l’intensificata fratellanza della razza, e l’Uomo si disse assurto a maggiore grandezza tra le cose schiantate dai tristi fulmini del Geova dei sacerdoti. In conclusione il nostro sismografo spirituale segnala un’enorme diminuzione dell’influsso cristiano sulle attività pubbliche, e l’assenza del pensiero cristiano nella psiche di codesta società moderna, egoista anche quando dona, scettica anche quando piange. Così laggiù si ricostruiscono le case, ma non si rialzano le anime, come la catastrofe ha schiantato la città, ma non ha curvata la superbia umana. A poche settimane di distanza la vantata fratellanza umana è sciolta in mezzo a concerti di guerra, ancora una volta si ripete che il progresso civile, la gloria nazionale richiedono un’ecatombe di fratelli, perché l’Umanità, sola arbitra dei suoi destini, vuole celebrare un altro dei suoi trionfi, passando a guado torrenti di sangue. È vero, la società ne è scossa. I diplomatici fanno l’agro chilo del vicario di provvisione per impedire lo scoppio fatale, per salvare l’onore dei contendenti. Ma badate, mettete in funzione il vostro sismografo. Anche qui non è la forza del cristianesimo che avvertite, non è l’allarme dell’anima cristiana che risuona. Il calcolo freddo dell’interesse, l’egoismo della superbia offesa o che offende, l’aritmetica delle baionette, dei cannoni e delle bombe, ecco quello che causerà o rimuoverà la guerra, nient’altro. Gli spasimi irenici della baronessa Suttner , i bei discorsi di Teodoro Moneta , il terribile appello di Leone Tolstoi, oh! come sono sfumati in codesta atmosfera di ghiaccio! Da cinquant’anni la società europea non conobbe che la guerra coloniale, la guerra lontana. In codesto mezzo secolo scorre l’età delle incruente battaglie sociali, si matura l’epoca delle grandi organizzazioni del capitale e del lavoro. La pace divenne industriosa e ricostruttrice, il progresso meccanico e fisico fu enorme. L’uomo si sentì creatore e parve tentare con ogni mezzo di spazzar via tutto quello che gli ricorda, lo obbliga a ricordare che è creato. Ma esaminatene – quando sopravvengono queste scosse – l’anima. L’egoismo nazionale o di classe è quanto vive dentro l’involucro dello Stato nuovo e dell’organizzazione moderna. I lettori ci tengano per scusati: non vogliamo rubare il mestiere ai quaresimalisti, ma non sia loro sgradito che noi li abbiamo condotti a riflettere un istante solo sullo spirito motore delle cose, di chi giorno per giorno dobbiamo scrivere la cronaca. E vedano per conto loro di tirare la conclusione. A noi pare che gli avvenimenti sociali odierni siano una prova novella della necessità che il pensiero cristiano riconquisti il suo posto nelle attività pubbliche e che oggi si debbano riaffermare quei propositi di riforma cristiana della società che da mezzo secolo vennero formulati e propugnati, suscitarono entusiasmo e promossero opere grandi, divennero mondiali quand’ebbero per banditore un pontefice di genio, ma ora pare vadano sperdendosi in mezzo alle quotidiane transizioni, alle volgarità di un interesse regionale, agli egoismi della politica estera, cessando d’essere la forza viva che riconduce la società a Cristo attraverso la sua elevazione economica. 