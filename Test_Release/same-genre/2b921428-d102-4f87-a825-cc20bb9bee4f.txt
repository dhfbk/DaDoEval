In occasione della prima trasmissione del nostro «Gazzettino del Mezzogiorno» vuole illustrarci, signor presidente, la portata dei recenti provvedimenti per le regioni meridionali? Vi ringrazio di questo cortese invito. Considero molto opportuna la vostra iniziativa e, poiché essa mi dà oggi il modo di far giungere la mia voce alle popolazioni del Mezzogiorno, desidero che esse accolgano il saluto cordiale del governo in un momento particolarmente significativo per la loro vita, quello in cui dopo lunghe e faticose sedute del Consiglio dei ministri, abbiamo ultimato la preparazione d’un vasto programma per avviare a soluzione i loro problemi. Intendiamoci, io non amo l’espressione «problema del Mezzogiorno» secondo cui parrebbe quasi trattarsi d’un peso sullo stomaco della nazione, qualcosa di inerte per cui essa dovrebbe essere costretta a sacrificarsi. Noi abbiamo un problema comune, quello di un paese povero di materie prime e ricco di braccia, dove le braccia pronte al lavoro aumentano ogni anno di numero, e purtroppo le possibilità di lavoro non si accrescono in proporzione. È naturale che in queste condizioni la solidarietà nazionale e l’interesse del governo debbano volgersi anzitutto verso le aree depresse, e poiché nel Sud esse sono più estese e più incidono sul livello di vita delle popolazioni, qui dobbiamo intervenire, provvedere con maggiore urgenza. Speriamo che quest’opera non subisca ritardi. Il governo ha farro il suo dovere, e si augura che il Parlamento approvi senza indugio l’istituzione della «Cassa per opere straordinarie di pubblico interesse nell’Italia meridionale». Straordinarie, mi preme specificare. Nel quadro del bilancio statale e dell’attività degli enti locali continueranno le normali assegnazioni, i lavori pubblici già predisposti, riattamenti e miglioramenti. Ma la Cassa affronta un programma decennale con un complesso imponente di bonifiche, di grandi acquedotti, strade rurali, e con una procedura più snella che assicuri rapide realizzazioni. Per esse sono stati stanziati, come sapete, mille miliardi all’anno per dieci esercizi. Vi sono state, da sinistra e da destra, riserve e obiezioni sull’impostazione istituzionale della Cassa per il Mezzogiorno, non è mancata qualche critica, ma questo è forse il destino di ogni innovazione, e non bisogna spaventarsene in un paese il cui spirito critico è così formidabile. Ma io devo sperare che altrettanto formidabile sia quello fattivo, e perciò faccio appello alla coscienza dei cittadini, dei lavoratori del Sud, meravigliosi lavoratori che quando non hanno trovato abbastanza pane sulla loro terra hanno sparso intraprese e sudore in ogni contrada del mondo. Abbiamo bisogno dell’emigrazione, dissi una volta, e che ci si aprano le porte dei paesi che più hanno bisogno di mano d’opera. Ma sappiamo di dover confidare prima di tutto sulle nostre forze, abbiamo l’obbligo di sfruttare con la migliore giustizia distributiva le nostre risorse. Allude con ciò, presidente, alla riforma fondiaria? Anche a questa. Noi ci rendiamo conto che la riforma richiederà un certo tempo, solleverà ancora discussioni, e forse è bene che sia così perché questa riforma non ha carattere punitivo, deve servire al vantaggio della collettività corrispondente alle esigenze sociali e a quelle produttive insieme. Ma nel Sud non potevamo aspettare, nel Sud c’è da operare subito, e coraggiosamente, per la trasformazione fondiaria che porti a coltura intensiva gli attuali latifondi. Vi sono trenta miliardi all’anno per questi lavori, è di per sé un’opera gigantesca, eppure va vista nel complesso generale della costruzione degli acquedotti, della rete di fognature, della viabilità anche per i centri rurali e montani: un complesso organico, ripeto, che senza pretendere di voler risolvere tutti i problemi getterà almeno solide basi per la soluzione, e intanto schiuderà la via al progresso economico e sociale. Grazie, presidente, anche a nome dei meridionali. La democrazia non ama le grandi frasi e i gesti clamorosi ma io ho fiducia che gli abitanti del Sud riconosceranno l’importanza storica dell’opera che abbiamo tracciata. Conto sulla loro buona volontà, ripeto, perché soltanto la concordia, il superamento degli interessi egoistici, la rinuncia alle disordinate impazienze, potranno assecondare l’azione dei tecnici. Da parte del governo questa buona volontà esiste, ne abbiamo dato la prova. Io non posso dimenticare il viaggio di pochi mesi fa in Calabria, il semplice e talvolta accorato, commovente saluto di quelle popolazioni. Esso mi è sembrato un incitamento. 