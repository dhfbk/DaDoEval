Il Catholic Herald, l’organo democratico inglese che in parecchie altre occasioni assunse di fronte a questioni politico-sociali concrete, un atteggiamento diverso da quello preso dalla stampa cattolica più anziana, come il Tablet , l’Universe e il Catholic Times , si associa questa volta a tutto il resto della stampa cattolica nel sostenere il governo del gen. Franco. In occasione di un dibattito svoltosi sull’argomento nella Camera dei Lordi e nella Camera irlandese, il Catholic Herald riassume le ragioni del suo atteggiamento nei seguenti punti: 1) Le origini precise della guerra potranno venire precisate solo più tardi da imparziali ricerche storiche, ma risulta manifesto «strong evidence exists» che la rivolta militare precedette soltanto di poco un complotto russo preparato per rovesciare il regime, quale era uscito dalle ultime elezioni; 2) La furia antireligiosa dei rossi causò una terribile reazione e elevò la causa nazionalista allo stato di una vera crociata religiosa contro l’ateismo e il materialismo, senza per questo che si neghi che altre ragioni abbiano concorso alla guerra; 3) Ammesso che anche i nazionalisti nella loro indignazione abbiano talvolta ecceduto i limiti della giusta difesa, non vi è possibilità di confronto fra le crudeltà dei rossi e l’inumanità dei bianchi; 4) È vero che le potenze fasciste aiutano come possono i nazionalisti, ma non c’è possibilità di confronto fra questo aiuto e le intime relazioni esistenti fra il governo di Madrid e i Sovieti. Il giornale riferendo largamente la discussione della Camera irlandese conclude che anche in Irlanda tanto l’opposizione come il partito governativo di De Valera stanno con le loro simpatie dalla parte di Franco. Disgraziatamente l’opposizione, avendo proposto il formale riconoscimento del governo di Burgos, urtò nel concetto tradizionale che viene invocato in simili situazioni e dal quale De Valera dichiarò di non volersi discostare, tanto meno che anche il Vaticano non credette prudente precipitare le sue decisioni. «La Germania e l’Italia, disse il presidente del consiglio irlandese, hanno accordato il riconoscimento per motivi politici immediati che li riguardano. Noi non condividiamo la loro dottrina politica, come non crediamo nel comunismo. In tal riguardo sono felice di constatare che anche sui banchi dell’opposizione oggidì (e sembrò che un tempo fosse diversamente) si è del parere che il nostro popolo è attaccato alla forma democratica di governo, la quale di fatto almeno per noi nelle nostre circostanze è una forma migliore che le altre. Sono lieto che in tale argomento come rispetto al comunismo ci sia poca differenza fra il partito di governo e l’opposizione». Il vescovo di Linz ha pubblicato una dichiarazione per affermare che in Austria la Chiesa mantiene di fronte al socialismo nazionale l’atteggiamento formulato dalla pastorale dei vescovi austriaci del 21 dicembre 1933 . Non c’è alcuna ragione, dice il vescovo, per modificare o attenuare come che sia le direttive allora proclamate. Questa dichiarazione è analoga nelle sue grandi linee a un’altra pubblicata recentemente dall’arcivescovo di Salisburgo monsignor Waitz . Essa conferma di fronte a dubbi che potrebbero essere sorti in seguito alla pubblicazione del libro di mons. Hudal Le basi del socialismo nazionale , che l’episcopato austriaco mantiene la stessa opposizione di carattere dottrinale contro lo spirito e le direttive del nazismo. Si ricorderà che il vescovo di Linz nel gennaio del 1933 pubblicò una lettera pastorale intorno al «vero o falso nazionalismo». In questa pastorale egli affermava che il nazionalismo, come è inteso specialmente nel Reich, è divenuto una specie di eresia moderna della quale hanno diritto di occuparsi i rappresentanti della Chiesa. Alla dottrina del nazional-socialismo egli opponeva in questa pastorale quattro verità fondamentali: la prima che l’umanità è una sola famiglia umana entro la quale deve regnare l’amore del prossimo, incompatibile contro ogni odio di razza; la seconda che il vero nazionalismo accettato dalla Chiesa esclude qualsiasi antisemitismo di razza; la terza che la nazione e lo Stato sono due cose diverse e che lo Stato è sopra la nazione; la quarta che sopra ogni nazionalismo sta la religione, la quale non è nazionale, ma soprannaturale e respinge qualsiasi tendenza di Chiesa nazionale. Nella pastorale poi il vescovo dopo aver citato il Mein Kampf di Hitler e il Mito di Rosenberg concludeva con l’affermare che il socialismo nazionale è ammalato di megalomania razzista a base materialistica e infetto di una concezione nazionalistica della religione. «Perciò come Pio XI aveva affermato nella Quadragesimo anno essere impossibile che un buon cattolico sia nello stesso tempo un vero socialista, così è anche impossibile che un buon cattolico sia nello stesso tempo un vero nazional-socialista». Contro questa lettera pastorale insorse allora a Monaco l’abate Sachleiter, il quale sosteneva che tra nazionalismo sociale e il cattolicismo non vi era antitesi sostanziale. Tale voce isolata sollevò un nuvolo di proteste e le formali rimostranze della curia arcivescovile di Monaco, la quale richiamandosi alle ripetute manifestazioni collettive dell’episcopato germanico, si associò alle conclusioni della pastorale di Linz . Il noto sociologo prof. Messner , recensendo nella Monatschrift für Kultur und Politik il ricordato libro di mons. Hudal, muove a quest’ultimo una obbiezione pregiudiziale. Hudal aveva formulato così l’alternativa da presentarsi al nazional-socialismo: «Se il nazional-socialismo è soltanto un problema politico-sociale, non vi è alcuna ragione per i cattolici, non secondi a nessuno nell’amore alla patria, di non essere anche fedeli e incondizionati fautori di questo movimento …; ma se il nazionalsocialismo equivale ad una nuova Weltanschauung elevata a dogma, nella quale molteplici errori del passato appaiono rifusi in un mito affascinante specialmente per la gioventù, in tal caso il tacere e l’aspettare equivarrebbe ad un’adesione e a un rinnegare la fede …». Ora il Messner trova che il dilemma non calza troppo. Perché, ammesso anche che il nazionalsocialismo fosse solo un problema politico-sociale, nemmeno in tal caso sarebbe giusto parlare di «incondizionata» adesione dei cattolici. La Chiesa infatti ha delle riserve da fare, delle condizioni da portare e delle esclusioni da pronunciare anche sul terreno politico-sociale quando si tratti dei principi morali che ispirano un dato movimento. Questa fu la tattica e l’insegnamento della Chiesa in tutto il secolo XIX di fronte al liberalismo, al socialismo, al comunismo e a qualsiasi altro sistema politico-sociale. Pio XI nella Quadragesimo anno ha parlato di questa ecclesiae autoritas in re sociali et aeconomica. Rimarrebbe dunque sempre da esaminare se le dottrine, le direttive, lo spirito e la pratica del nazionalsocialismo corrispondano a quel complesso di insegnamenti politico-sociali che costituirono, specie nella nostra epoca, la cura e la gloria del magistero della Chiesa. Il Messner si diffonde poi ad esaminare l’altra questione, se le obbiezioni che si sono mosse dai cattolici contro il nazionalsocialismo riguardino la sostanza di questo movimento e le sue dottrine o semplici coincidenze momentanee facilmente superabili. E conclude affermando un profondo sostanziale contrasto. Nei regimi a carattere democratico l’organizzazione politica, i governi e i parlamenti non rappresentano che una parte di quegli elementi che bisogna esaminare per fare il punto sulla situazione di un paese. Quest’ovvio pensiero ci torna alla mente leggendo di due riunioni, l’una in Francia, l’altra in Belgio, che non appartengono alla categoria delle manifestazioni ufficiali, ma che hanno tuttavia un grande valore sintomatico. Si tratta per Parigi del banchetto tradizionale offerto dalla Revue des Deux Mondes a 250 uomini politici, diplomatici, militari, scrittori e giornalisti. Alla tavola d’onore si vedevano una dozzina di ambasciatori, quindici membri dell’Accademia di Francia e alcune personalità venute col conte Carton de Viardt da Bruxelles. Era presente tutto il fiorfiore della letteratura e attorno al cardinale Baudrillard si raggruppavano numerosi gli scrittori e giornalisti cattolici. Il discorso più importante fu quello del maresciallo Franchet d’Esperey che proclamò la necessità dell’ordine e dell’autorità. L’ordine, egli disse, dipende dall’autorità e senza l’ordine la libertà mena all’anarchia. L’autorità non è semplicemente comando, ma anche esperienza e continuità. Queste poche idee fondamentali pronunciate con voce metallica e con l’autorità di un generale copertosi di gloria durante la guerra risuonarono come un’eco delle preoccupazioni di questo momento. Un simile convito si radunò a Bruxelles attorno agli editori della valorosa rivista La Cité Chrétienne , Leclercq e Grégoire. Anche qui tra molte personalità della politica e della letteratura brillava un gruppo di ufficiali superiori guidato dal capo di stato maggiore Van den Bergen . Ai brindisi il sig. Grégoire assicurò che il soldato avrà sempre un posto d’onore nella città cristiana. Rispose il generale Van den Bergen, assicurando per parte sua che l’esercito belga è un organismo profondamente costituzionale e pacifico che esclude ogni attività politica (e qui trovò modo di negare che il movimento rexista vi abbia guadagnato molti adepti) e che si raggruppa solo intorno alla sua bandiera ideale che è quella della difesa della patria. Nella Nouvelle Revue de Hongrie leggiamo un notevole articolo di George Pernot , già ministro della giustizia con Laval, e collaboratore, ben conosciuto ai nostri lettori, delle Settimane sociali di Francia. Nell’articolo egli fa la storia del movimento dei cattolici sociali francesi e stabilisce che essi rimangono ancor oggi i partigiani più convinti dell’organizzazione professionale congiunta al libero esercizio del diritto sindacale. A conclusione egli rinnova l’appello del cardinale Liénart per opporre allo spirito rivoluzionario lo spirito di fratellanza e di collaborazione cristiana. Blackfriars, la rivista mensile dei Domenicani inglesi, dedica il Christmas number alla questione della pace e ai problemi internazionali ch’essa comporta. La Vie intellectuelle pubblica nei due ultimi quaderni la relazione presentata in un congresso di Ginevra da E. Mounier, direttore dell’Esprit su «Le point de vue catholique sur la paix». Pax nostra intitola G. Fessard un suo volume di circa 450 pagine (Grasset) nel quale procede ad un magistrale «examen de conscience international» dal punto di vista dei principi cristiani. 