Roma, 27 notte. Stasera il Giornale d’Italia pubblica una lunghissima lettera dell’on. Degasperi in risposta al Secolo circa il colloquio che il deputato trentino ebbe a Roma nel 1914 col bar. Macchio , ambasciatore d’Austria . L’on. Degasperi afferma, tra l’altro, che nel libro di Conrad appare che il capo di stato maggiore austriaco prevedeva che l’Italia sarebbe uscita dalla neutralità e si preparava a prevenire questo fatto. A Macchio interessava far sapere che in Italia non c’era questo pericolo. L’on. Degasperi ricorda che recentemente apparve sulla Rassegna Nazionale una versione esatta sul colloquio in base a comunicazioni che Ernesto Vercesi poté avere la sera del colloquio stesso. Ricorda poi che sul terreno politico le sue risposte furono riservatissime e monosillabiche; e se il bar. Macchio le interpretò come convenienti alla sua visione politica, lo fece nel suo interesse. Ricorda ancora l’onor. Degasperi tutta la sua attività, specialmente durante la guerra, richiamandosi a quanto fu pubblicato durante la recente polemica. Ricorda che nella istruttoria contro il P. Vescovo di Trento c’è un documento «ufficiale», di cui onestamente non si può non tener conto nel quale si segnala come «rovinosa e letale per il pensiero austriaco l’opera dell’onor. Degasperi nel Trentino». Ricorda ancora che il vicegovernatore di Trento scriveva in una lettera: «L’on. Degasperi mi viene sempre segnalato come irredentista e mi si raccomanda di vigilarlo». 