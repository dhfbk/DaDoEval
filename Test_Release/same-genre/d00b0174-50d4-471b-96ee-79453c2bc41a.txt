Mi sono attenuto alla pratica seguita altre volte, che non ha trovato obiezioni presso la Camera. Potrei citare in questo senso dei precedenti, che l’onorevole Nenni dovrebbe ricordare. In ogni caso, appena avvenuta l’attribuzione dell’interim, era mio dovere comunicarla per iscritto ai presidenti della Camera e del Senato, ed è ciò che ho fatto. La comunicazione è stata poi fatta attraverso il presidente della Camera; ma ciò non toglie che la Camera abbia sempre il diritto di impostare una discussione su questo argomento. Quindi non solleverò obiezioni, se la Camera desidera fare una discussione in materia; naturalmente, però, la credo superflua, pur essendo disposto, anche immediatamente, a dare tutte le spiegazioni del caso. In ogni modo, se la Camera vuole impostare una discussione politica su questo argomento, che secondo me non si presta ad un dibattito, è padronissima di farlo, e in quella sede potrò opporre delle ragioni alle argomentazioni dell’onorevole Nenni. Credo, però, che sarebbe logico e serio avviare tale discussione dopo avere esaurito gli argomenti iscritti all’ordine del giorno, particolarmente la discussione sulla ammissione della Grecia e della Turchia nel Patto atlantico. Con ciò, a mio avviso, la Camera verrebbe incontro alla necessità di esaurire il programma di lavoro prestabilito. Se la questione si presentasse veramente nei termini descritti dall’onorevole Nenni, avrei dovuto avere degli scrupoli a proporre al presidente della Repubblica l’attribuzione dell’interim; ma le cose non stanno così. La verità è che il governo era premuto dalla necessità di risolvere il problema relativo alle attribuzioni di due ministeri. È il governo che lo ha voluto e ne ha fatto addirittura, ad un certo momento, la base della soluzione di una crisi. Poi, dall’agosto in qua, diversi progetti sono stati presentati per completare questa soluzione che si era allora prospettata. Si è arrivati al Senato piuttosto tardi, data la complessità della questione, o perché il Senato è stato impegnato in molte altre discussioni. Dei quattro progetti presentati, si è arrivati a compilare un nuovo progetto di legge, il quale venne accolto all’ultimo momento, prima delle vacanze, dal Senato. Poi, fu trasmesso alla Camera, dove giunse, però, molto tardi. Ad un mese di distanza dalla presentazione, la Commissione non è stata in grado di avviare la discussione e di risolvere il problema stesso prima del termine che si riteneva assolutamente necessario rispettare. Infatti, quando i bilanci sono compilati – sia pure con la collaborazione dei due ministri, quello delle Finanze e quello del Tesoro, cioè quello interinale e quello del Bilancio – e presentati, la Camera potrà chiedere, nell’affrontare il problema del bilancio, la responsabilità e la collaborazione da parte di un dato ministro. Allora è apparso necessario – indipendentemente dal fatto che la legge prescrive al ministro del Tesoro la compilazione della relazione economica, che non è cosa da poco, ma che va impostata secondo certi termini e determinati problemi – stabilire chi dovesse assumere direttamente e personalmente la responsabilità dei bilanci. Questo punto di vista era stato prospettato parecchie volte, ma la Camera non è stata in grado, nonostante la buona volontà della Commissione Finanze e Tesoro – perché pressata da altri problemi – di affrontarlo. Abbiamo anche constatato che erano in programma parecchi emendamenti, che si voleva discutere a fondo, ed abbiamo avuto lo scrupolo di non costringere la Camera a pronunciarsi in due o tre sedute, anche perché i singoli progetti messi insieme e rimpastati dal Senato si presentavano diversamente, se non nella sostanza, nella forma, dai progetti che il governo, dall’agosto in poi, aveva presentato come graduale soluzione del problema. Ed allora il governo si è chiesto: se perfino in Commissione si è sollevata la giusta osservazione, che si poteva cioè anche mettere in relazione questa ripartizione delle attribuzioni con l’annunciata e imminente presentazione del progetto di legge sulle attribuzioni della Presidenza del Consiglio , perché non ricorrere ad un interim momentaneamente cioè fino a quando la Commissione e la Camera avranno deciso su questa questione? È sembrato, con ciò, di venire incontro alla libertà di discussione della Camera, alla capacità della Camera stessa di affrontare in profondità il problema. E quindi non in offesa o per diminuire i diritti della Camera, ma anzi per venire incontro a questa possibilità, sono ricorso all’interim, che è stato dato, recentemente, nel mio ministero, anche a parecchi ministri, per un mese o per un mese e mezzo, pregando uno dei colleghi di assumersi momentaneamente il peso del dicastero che, per una ragione o per un’altra, il ministro titolare non poteva per il momento sopportare. Quindi, l’interim non tocca la composizione del ministero, né le attribuzioni, né la linea politica ed economica del ministero stesso, né la sua struttura. In realtà, non ha niente che significhi crisi o modificazione: lascia completamente tutto intatto, e soprattutto lascia la Camera nel pieno diritto di decisione. Se dopo queste spiegazioni e dopo questo fatto di calendario la Camera desidera ancora una discussione in materia, io sono qui, sono a vostra disposizione. Vi prego soltanto di esaurire l’ordine del giorno; una volta esaurito, sarò ai vostri ordini. (Applausi al centro e a destra). [Dopo la replica dell’on. Nenni, seguono le seguenti dichiarazioni del presidente del Consiglio]. Io riconosco all’opposizione il diritto di ricorrere alle manovre tattiche che ritiene più opportune al proprio interesse, anche se non le riconosco il diritto di ricorrere alle accuse di intrigo lanciate da un collega di estrema sinistra; io ritengo anche che possano esservi, da parte dei colleghi socialcomunisti, degli scrupoli riguardanti il regolamento o la prassi costituzionale. Francamente, anche alla luce dei precedenti, ritenevo di essere nel giusto quando, sabato mattina, appena il presidente della Repubblica ebbe firmato il decreto, mi affrettai a darne notizia ai presidenti della Camera e del Senato: credevo di agire con correttezza e di compiere il mio dovere. Del resto, non mi pare che i precedenti possano essere accampati per la richiesta di una immediata ed automatica discussione. Naturalmente, l’opposizione sarà di avviso diverso; ma io ho consultato i resoconti parlamentari, che dimostrano la fondatezza della mia tesi. Anche per quanto riguarda la sostanza del provvedimento, il governo non riteneva necessaria una discussione di merito: il disegno di legge che la Commissione sta discutendo, se verrà approvato nel testo sanzionato dall’altro ramo del Parlamento, darà all’onorevole Pella, come ministro del Bilancio, proprio quelle attribuzioni che gli vengono attribuite con l’interim del Tesoro. Del resto, come ho detto, i bilanci che abbiamo presentati sono stati compilati di concerto tra i due ministri e i provvedimenti contro la disoccupazione, anch’essi all’esame del Parlamento, sono frutto della elaborazione comune degli stessi onorevoli Pella e Vanoni. Per questo credevamo superflua una discussione in proposito. Tuttavia, se l’opposizione ritiene di dover impostare su questo una discussione, il governo, che ha una sua dignità, è pronto ad accettarla. Esso domanda soltanto – e mi pareva che, ragionevolmente, l’onorevole Nenni fosse d’accordo – che non venga alterato l’ordine del giorno e vengano approvate prima la conversione in legge del decreto 15 dicembre 1951 e la ratifica del protocollo relativo all’ammissione della Grecia e della Turchia al Patto atlantico. Si tratta di provvedimenti la cui discussione ed approvazione il governo chiede con urgenza, per ragioni evidenti. Alla opposizione, che parla tanto spesso di distensione, chiedo questa prova concreta, tanto più che non è che una questione di giorni. 