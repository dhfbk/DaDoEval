Il nazismo si accanisce nella lotta contro le chiese. Hitler scrisse già nel Mein Kampf parole molto sagge intorno ai mancamenti del clero: «Sarebbe ingiusto rendere responsabile la religione o la Chiesa dei mancamenti dei singoli…». Ma chi segue oggidì la campagna che la stampa nazista, sotto la diretta ispirazione di Rosenberg, sviluppa contro il clero cattolico, sfruttando alcuni condannabilissimi casi d’immoralità, ha l’impressione che i processi scandalisti vengano considerati un’ottima occasione per un nuovo attacco frontale contro la Chiesa cattolica. I giornali esagerano, generalizzano, montano l’opinione pubblica, e intanto la lotta contro tutte le forze attive della Chiesa è condotta più serrata e più sistematicamente che mai. Paralizzate le associazioni cattoliche, ora si passa alle scuole che, ad una ad una, vengono spogliate del carattere confessionale; agli istituti caritativi che vengono privati di ogni appoggio e sussidio pubblico, agli ospedali, agli asili, ai ricoveri, donde si scacciano i religiosi e le suore. I Ludendorff, i Miller, il Tamenbergbund, la «Società per la religione tedesca» e la «Centrale per il cattolicismo libero da Roma di Colonia» soffiano nel fuoco e profittano del momento buono per coprire la Chiesa cattolica di calunnie e di obbrobrio. Rosenberg trionfa e Hitler lascia fare. Lo scopo è evidente. Si vuole far capitolare i vescovi, ridurli alla resa. I processi per il contrabbando di divise non sono bastati. Nei circoli governativi si sperò, in verità, che ad un certo punto, concedendo un’amnistia ai condannati per contrabbando si potesse ottenere un cambiamento del Concordato circa l’Azione Cattolica. Ma i vescovi non vollero flettere e la Santa Sede li approvò. Com’è terribile lo Stato accentratore moderno, quando il dovere v’impone di sfidarne le ire! Ai tempi di Bismarck i cattolici si appellavano alle leggi, ricorrevano ai tribunali, si richiamavano all’opinione pubblica, avevano il conforto della coscienza mondiale. Ora l’appello all’estero viene considerato come alto tradimento, tanto che i cattolici tedeschi devono tacere, soffrire e inghiottire amaro, l’opinione pubblica non esiste più, specie per loro che hanno vista sopprimere o «mettere al passo» tutta la stampa cattolica, e le leggi… «Stat pro ratione voluntas!». La pressione economica e sociale è inesorabile. Di questi giorni ci è capitato tra mano un libro che descrive la sorte dei preti romani, confinati o incarcerati da Napoleone, perché non vollero prestare il giuramento. Dei parroci dei dipartimenti del Tevere e del Trasimeno 900 giurarono, 500 no. Dei preti romani furono relegati 700. La questione era parsa a molti disputabile; e quale non si presenta così, quando il prepotente che la impone appare invincibile? Eppure Napoleone, per molteplici cause, non disponeva certo di tutte le leve che tiene in mano un governo di oggi. Resistere oggi è più difficile, e più facile è trovare delle buone ragioni per l’adattamento. Tanto maggiore è la nostra ammirazione per coloro che, per ragioni ideali di coscienza, preferiscono schierarsi coi vinti. Accanto ai dirigenti dell’Azione Cattolica giovanile sono i giornalisti le vittime più illustri. La Neue Pfälzische Landeszeitung venne soppressa perché aveva riprodotto quel passo della lettera episcopale che reclamava le «libertà vitali» delle associazioni cattoliche giovanili: le libertà vitali, garantite dal Concordato del 1933! E con questo giornale del Palatinato molti altri sono caduti; ma non è la carta semplicemente che scompare: sono decine e centinaia di giornalisti che rimangono senza pane, perché in disgrazia di tutti gli uomini al potere e di tutte le istituzioni sociali governative. Ripensando a tante sofferenze, ai guai così numerosi che vengono ad aggiungersi a quelli già ineluttabili della nostra natura, bisogna chiedersi: quando mai comprenderemo che un po’ di tolleranza civile, una certa misura di libertà per le opinioni altrui, rappresenta un bene sociale e nazionale, a cui non si deve attentare nemmeno quando messi in grado di poter attuare un nostro ideale civile, siamo presi dall’ardente proposito d’arrivare alla meta bruciando tutte le tappe? La domanda vale naturalmente anche nel caso, anzi sopra tutto nel caso in cui la buona fede di chi instaura un regime o di chi vuol compiere una trasformazione civile o sociale sia fuori discussione. E questa che, con terminologia bonaria, chiamiamo «un po’ di tolleranza civile» o «una certa misura di libertà per le opinioni altrui» – il «fair play» degl’inglesi – non è per noi, cristiani, un precetto di quella carità che anche nell’attività pubblica deve accompagnare e temperare la giustizia? Tutto ciò sia detto in tesi generale, poiché è troppo ovvio che nei casi in cui le «libertà vitali» sono minacciate, prima della carità, si è in diritto d’invocare la giustizia. Una volta a sparlare delle discussioni parlamentari, dei negoziati pubblici e delle conferenze diplomatiche erano solo i poeti, gli artisti e i letterati ed infine i tecnici: i primi tre per ragioni di estetica, gli ultimi per positivismo scientifico. Ma ora è la gran moda! Tante chiacchiere inconcludenti, che fastidio! Che pena assistere tutti i santi giorni a codesto turbinio di parole, a codesto flusso e riflusso d’opinioni, a codesti dibattiti della diplomazia che ammanniscono delle risoluzioni lubrificanti, a codesto interminabile lancio di formule per salvare il mondo, ma che domani svaporano come bolle di sapone! Non sarebbe preferibile il silenzio e che si presentasse la conclusione bell’è fatta? Certo lo sviluppo della tecnica, rendendoci onnipresenti a quanto avviene nel mondo, facendoci ascoltare tutti i discorsi e partecipare a tutte le ansie e a tutte le vigilie ci ha procurato il tormento nuovo d’una solidarietà nell’inquietudine e nelle preoccupazioni di tutto il genere umano. Certo i contemporanei del Congresso di Vienna trepidarono meno di quanti ascoltano oggidì, alla radio, le discussioni dei moderni convegni internazionali. L’ipertensione dei nervi ci annoia e ci rende insofferenti. Ma non esageriamo. Se i nervi soffrono, isoliamoli! Chiudiamo la radio, buttiamo il giornale! Ma non diciamo spropositi. Sì, il silenzio è buono, ma se non vi si affilano le spade. Il taciturno preoccupa più del parolaio. Una delle più fondate ragioni dell’odierna irrequietudine è appunto la mancanza di una «pubblica opinione» in certi Stati. A torto o a ragione la taciturnità della Russia o della Germania riempie il mondo di sospetti e di trepidazioni. Non è del resto preferibile l’agonistica delle parole a quella delle spade? Anche per la presente situazione internazionale vale quanto scriveva sant’Agostino al legato imperiale Dario: Maioris est gloriae ipsa bella verbo occidere, quam homines ferro; et acquirere vel obtinere pacem pace, non bello! Se i «sinistri» in Spagna non fossero ricorsi nell’ottobre 1934 ad un’insurrezione armata, per impedire la partecipazione dell’Azione popolare al governo, conforme le regole della Costituzione, non si sarebbe avuta la sanguinosa repressione delle Asturie, che diede, a sua volta il fronte popolare odierno coi suoi disordini, colle sue violenze, coi suoi eccidi. Oggi le sinistre sono impegnate nella guerra civile per difendersi contro il «fascismo», ma questo «fascismo» dei generali è a sua volta la reazione armata contro una situazione esasperante di scioperi politici, di dittature rosse locali . I cattolici, fedeli ai loro principi, non partecipano all’insurrezione, e mentre scriviamo, la situazione è ancora troppo oscura per stabilire nettamente le responsabilità. Ma non si sono letti recentemente nel Sol, organo dei repubblicani conservatori di Michele Maura, degli articoli per dimostrare la necessità di una dittatura repubblicana nazionale? Comunque, anche qui maioris est gloriae ipsa bella verbo occidere, quam homines ferro. È meglio un mulino costituzionale che macina come può, anche facendo un chiasso soverchio, e talvolta girando a vuoto, che una serie di conflitti sanguinosi e fratricidi. Povera e grande Spagna, Spagna missionaria e gloria del cristianesimo, antesignana di civiltà, popolo ardente di genio e di bellezza, quando ritroverai la tua quiete, che ti ridarà quell’equilibrio sociale e politico che assicuri la fraterna convivenza di tutti i tuoi figli? Alla camera francese, seduta del 16 luglio 1936, discorso del socialista Vincenzo Auriol , ministro delle finanze. Il ministro, motivando il suo progetto di riformare lo statuto della Banca di Francia, rileva che il consiglio d’amministrazione è finora eletto dai 200 azionisti maggiori, tra i quali si contano 63 società industriali, 21 compagnie d’assicurazione, 13 agenti di cambio, 10 banchieri, grosse società metallurgiche, grandi magazzini, ferrovie e alte personalità finanziarie che costituiscono il vero governo economico oligarchico ed ereditario della Francia. Si tratta d’un dominio intollerabile, esclama il ministro, e puntando l’indice verso un opuscolo che giace sul suo banco, pronuncia le precise parole: «A proposito di un siffatto dominio l’enciclica Quadragesimo anno, che ho qui, dice delle cose molto forti. (Applausi e movimenti diversi. Il ministro legge): Quello che ferisce gli occhi è che ai nostri tempi non vi ha solo concentrazione della ricchezza, ma l’accumularsi altresì di una potenza enorme, di una dispotica padronanza, dell’economia in mano di pochi, e questi sovente neppure proprietari, ma solo depositari e amministratori del capitale di cui essi però dispongono a loro grado e piacimento…». (Applausi. Interruzioni dell’on. Vallat . Il ministro continua leggendo): «Questo potere diviene più che mai dispotico in quelli che, tenendo in pugno il danaro, la fanno da padroni, dominano il credito e padroneggiano i prestiti; onde sono in qualche modo i distributori del sangue stesso, di cui vive l’organismo economico, e hanno in mano, per così dire l’animo dell’economia; sicché nessuno, contro la loro volontà, potrebbe nemmeno respirare. Se – conclude l’Auriol – v’era bisogno ancora d’una relazione motivata, eccovela bell’e fatta!». Un membro del Centro: Viva il papa! Il ministro delle finanze: Spero che voi prolungherete quest’evviva fino alla votazione! Non è il caso qui di esaminare se le parole dell’enciclica potevano venir applicate in pieno alla situazione della Banca di Francia e venir invocate a ragione o a torto per la sua riforma. Importa invece sottolineare che un socialista per colpire dai banchi del governo gli eccessi e gli errori del presente sistema economico non sa trovare di meglio che le parole del Pontefice romano, la cui Chiesa soleva descriversi dai socialisti di ieri come l’alleata degli sfruttatori e della plutocrazia. Del resto, leggendo più avanti nella Quadragesimo anno, l’Auriol avrebbe trovato nelle parole pontificie un appoggio, anche per trattare dei rimedi da proporre. L’enciclica infatti dice: «È necessario che la libera concorrenza, confinata in ragionevoli e giusti limiti, e più ancora la potenza economica siano di fatto soggette all’autorità pubblica, in ciò che concerne l’officio di questa. Infine le istituzioni dei popoli dovranno venir adattando la società tutta quanta alle esigenze del bene comune, cioè a dire alle leggi della giustizia sociale». Che più? Pio XI stesso afferma che il socialismo moderato, avendo lasciato ora dietro di sé gran parte del bagaglio marxista, si è accostato, per quanto riguarda certe riforme pratiche, al programma cristiano-sociale «…potendosi – egli scrive – sostenere, a ragione, esservi certe categorie di beni da riservarsi ai pubblici poteri, quando portano seco una tale preponderanza economica che non si possa lasciare in mano ai privati cittadini senza pericolo del bene comune». L’«evviva al papa» può quindi essere prolungato ben oltre allo scrutinio sulla riforma della Banca di Francia! Vien ben presto il momento però in cui la stessa enciclica, sfuggendo di mano al ministro, potrà venir maneggiata come arma poderosa dai suoi avversari. Sì, il socialismo, proclama il Papa ad un altro capoverso della stessa enciclica, come tutti gli errori, ammette qualche parte di vero, ma «esso si fonda su una dottrina della società umana, tutta propria e discordante dal cristianesimo». Il sistema socialista si basa sul materialismo e poiché sacrifica all’esigenza della produzione i beni più alti dell’uomo, specialmente la libertà, esso porta ad un regime di costrizione insopportabile. Gli antisocialisti francesi che troppo spesso, per combattere il socialismo, ricorrono alle argomentazioni di un liberalismo economico insostenibile, meditino invece l’enciclica e vedano se essa, pur consentendo in parte coi socialisti nella diagnosi dei mali sociali e nei rimedi, non offra ai veri liberali gli argomenti più forti e più efficaci contro il sistema socialista. Ecco il capoverso della Quadragesimo anno che si raccomanda alla loro meditazione : «… il possedere una maggiore abbondanza di ricchezze che possa servire alle comodità della vita, è stimato [dai socialisti] tanto, che gli si debbono posporre i beni più alti dell’uomo, specialmente la libertà, sacrificandoli tutti alle esigenze di una produzione più efficace. Questo pregiudizio dall’ordinamento “socializzato” della produzione portato alla dignità umana, essi credono che sarà largamente compensato dall’abbondanza dei beni che gl’individui ne ritrarranno per poterli applicare alle comodità e alle convenienze della vita, secondo i loro piaceri. La società dunque, qual’è immaginata dal socialismo, non può esistere né concepirsi disgiunta da una costrizione veramente eccessiva, e dall’altra parte resta in balìa di una licenza non meno falsa, perché mancante di una vera autorità sociale, poiché questa non può fondarsi sui vantaggi temporanei e materiali, ma solo può venire da Dio Creatore e fine ultimo di tutte le cose». 