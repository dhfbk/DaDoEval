L’on. Degasperi ha fatto all’Epoca le seguenti dichiarazioni sulla riforma elettorale: Noi abbiamo sostenuto e sosteniamo che il noto o.d.g. del Consiglio dei ministri del 16 nov. sulla riforma elettorale può trovare una pratica attuazione, senza abbandonare nelle sue linee generali il metodo proporzionalistico, senza ricorrere quindi a sistemi maggioritari . Ed abbiamo citato come esempio anche nei colloqui col governo il disegno di legge votato dalla Camera nel 1920 per le elezioni amministrative . Si ricorderà che questo progetto distingue tre casi. Nel primo si suppone che nessuna lista raggiunga i 2/5 dei voti validi, ed in questo caso si applica la proporzionale pura. Nel secondo si suppone che una lista raggiunga i 2/5 dei voti validi, e in questo caso le si assegnano 3/5 dei seggi; i seggi rimanenti vengono ripartiti proporzionalmente fra le minoranze. Nel terzo caso si suppone che una lista abbia raggiunto o superato i 3/5 dei voti validi, e in tal caso si applica la proporzionale pura a tutte le liste. Trasferiamo ora tale sistema alle elezioni politiche e, praticamente avremo che se una lista raggiunge i 2/5, cioè il 40 per cento dei voti validi, le verranno assegnati 3/5 dei seggi, cioè su 535 seggi in totale, 321 seggi; i rimanenti 214 verranno ripartiti proporzionalmente fra le altre liste. Se invece nessuna lista raggiungerà i 2/5 dei voti o una lista supererà i 3/5, la proporzionale rigida avrà vigore per tutte le liste. Questo sistema ha il vantaggio: a) di assicurare la maggioranza dei seggi parlamentari e quindi il governo del paese solo ad una lista che raggiunga una cospicua maggioranza relativa del corpo elettorale; b) di garantire automaticamente il ritorno alla proporzionale pura in un momento in cui venisse a mancare nel paese una tale forza prevalente; c) di assicurare ai partiti che non aspirano o non possono aspirare al Governo del paese la possibilità di conquistare con propria distinta fisionomia una congrua rappresentanza. È chiaro però che tale metodo proporzionalistico non è applicabile senza un computo globale di tutti i voti raccolti da ogni lista entro l’intiero corpo elettorale. E qui il metodo più spiccio e più logico sarebbe d’introdurre il collegio unico a tutti gli effetti e per la ripartizione di tutti i seggi. Il gruppo popolare nella sua ultima riunione si è preoccupato tuttavia delle ovvie obiezioni che si muovono contro la radicale ed integrale applicazione del collegio unico ed ha rilevato che il sistema (chiamiamolo così) amministrativo del ’20 è applicabile anche mantenendo le attuali circoscrizioni locali (provinciali o interprovinciali) per alcune particolari funzioni e introducendo il computo nazionale globale per alcune altre. Esemplifichiamo. I partiti presentano le loro liste limitate nelle attuali circoscrizioni, e gli elettori votano (con o senza preferenze, ché è questione a parte) per i candidati della propria circoscrizione presentati in essa dal proprio partito. I voti di ciascuna lista vengono poi comunicati ad un ufficio centrale in Roma, il quale fa il computo totale, constatando se una lista abbia o non abbia raggiunto in tutto il paese i 2/5 dei voti validi. Se nessuna li ha raggiunti, allora si applica in ciascuna circoscrizione la proporzionale, ciò che avviene anche se una lista ha raggiunti i 3/5; se invece una lista ha raggiunto i 2/5, allora l’ufficio delibera che a tale lista vengano assegnati 321 seggi; i rimanenti 214 vengono ripartiti proporzionalmente fra le altre liste. Ma come si stabilisce il quoziente per ripartire i seggi entro ciascuna lista? Si applica un quoziente nazionale o il quoziente locale? La questione è aperta; e l’amico Giavazzi ha già proposto metodi diversi. Ma il più equo, secondo il mio parere, e quello che tiene conto di molte delle obiezioni sarebbe questo: i 321 seggi della lista premiata dovrebbero essere ripartiti secondo un proprio quoziente nazionale, assegnati cioè alle proprie liste circoscrizionali in proporzione dei voti raggiunti dalla lista premiata; in ogni circoscrizione i rimanenti invece 214 dovrebbero essere ripartiti fra le altre liste secondo un quoziente circoscrizionale, ottenuto raffrontando la somma delle cifre elettorali delle liste minoritarie in ciascuna circoscrizione col numero di seggi rimasti disponibili dopo la detrazione avvenuta in favore della lista premiata. Il sistema non è così complicato come apparirebbe a prima vista: del resto esso si propone di tener conto di tutte le obiezioni dei partigiani di un più sicuro avvicinamento degli elettori agli eletti; che se si vuole soddisfare solo alle principali di tali obiezioni, basterà fermarsi ai capisaldi seguenti: a) le circoscrizioni locali rimangono per la presentazione delle candidature e per l’eventuale giuoco delle preferenze; b) lo scrutinio nazionale si fa per la ripartizione dei seggi e per l’eventuale assegnazione del premio alla lista che abbia raggiunta la maggioranza relativa qualificata dei 2/5. Rimane invero ancora insoddisfatto il desiderio di coloro che vorrebbero ripartire tutti i seggi così che l’attuale stato di possesso delle presenti circoscrizioni rimanga invariato e non avvenga uno spostamento del numero dei seggi da sud a nord o dalla campagna ai centri urbani. Senza escludere che si debba tentare una formula che tenga conto anche di tale desiderio (e già parecchi se ne sono preoccupati), bisogna pur convenire che la perequazione demografica fa capolino in ogni riforma elettorale e che, a lungo, è difficile evitarla. Riassumendo: la proposta venne prospettata al Governo come uno dei metodi i quali soddisfano all’o.d.g. votato dal Consiglio dei ministri del 16 novembre, il quale, si ricordi bene, stabiliva: a) il ritorno al collegio uninominale è escluso; b) il vigente sistema elettorale a base rigidamente proporzionale va riveduto. È noto che tale o.d.g. venne votato dopo un dibattito fra proporzionalisti rigidi, uninominalisti e chi sosteneva la necessità di una revisione del sistema rigido: non era quindi né poteva venir interpretato come un o.d.g. antiproporzionalista e maggioritario. Il sistema nelle sue basi generali s’intendeva venisse mantenuto; si voleva solo introdurre quei temperamenti i quali in particolari condizioni facilitassero la formazione di una maggioranza parlamentare, né più né meno. Ed ecco che noi, convinti oggi come ieri della giustizia della proporzionale e della particolare funzione correttiva e organizzativa del suffragio universale ch’essa è chiamata ad esercitare nel nostro paese, ci dichiariamo disposti a discutere un espediente il quale garantisca all’attuale partito di governo lo sbocco in una sicura maggioranza parlamentare, purchè dimostri – ciò che io allo stato delle cose non metto in dubbio – ch’esso raccolga i suffragi di una parte notevole del paese. Ma questo dev’essere un espediente che agisce solo quando in Italia esista, come oggi, un forte partito nazionale, non un sistema che in ogni tempo e in qualunque condizione politica offenda permanentemente la giustizia rappresentativa, garantendo il governo a qualsiasi futura maggioranza relativa, formatasi magari casualmente e per illogiche combinazioni su una lista qualsiasi. La soluzione prospettata non è forse l’unica, penso fra le altre alla proposta Ambrosini , e certo ogni altra è tanto più accettevole quanto più realizzi la giustizia rappresentativa che è data dalla R[rappresentanza] P[roporzionale]. 