Entrano in campo non colla bandiera spiegata ma scivolano nell’ombra di compromessi equivoci, truccati da campanilisti, da indipendenti, da neutri. Attenti a codeste figure grigie! In mezzo a loro si fanno largo i transfughi di tutti partiti sotto la veste arlecchinesca del leghismo. Amici! Guardateli in faccia. Strappate loro la maschera. È il vecchio anticlericalismo che ritorna sotto spoglie mentite. Sono gli avversari che abbiamo sconfitto nel maggio del 1907 e nel 1911. Ebbene, questa volta bisogna dare loro una solenne lezione di sincerità politica innanzi all’intiero paese! Riscuotetevi tutti, sospendete i vostri lavori, andate a votare! Dite colla vostra scheda che il popolo trentino non vuole né disertori, né corsari della politica; che il popolo sente la necessità d’essere unito in uno sforzo comune di pensiero e di progresso. Dite che, malgrado le calunnie, i sospetti, le intimidazioni, voi tenete fede al nostro programma e rinnovate il mandato a chi non è venuto meno. Amici! Elettori! In mezzo alle file vacillanti degli avversari, sopra tutte le diserzioni dei programmi, sopra il trasformismo ed il mercantilismo delle idee noi piantiamo la nostra vecchia bandiera, che ci ha sempre condotti alla vittoria. Lassù oggi come ieri come domani sta scritto: Cattolici! italiani! democratici! 