Giacché Lindoro nell’Alto Adige continua a servire i suoi lettori delle menzogne della Neue Freie Presse, sarà buono riferire in esteso alcuni giudizi di liberali insospettati sia intorno all’affare Wahrmund quanto alle lotte fra studenti anticlericali e cattolici. L’ultima seduta del senato, come fu già scritto, si risolse in un’aperta condanna della politica del Marchet . Fiere e calzanti suonarono le accuse del capo della destra; precise e franche furono le dichiarazioni di sinistra; e quel che è più caratteristico nessuno dei molti professori universitari presenti si sentì in caso di difendere il contegno dei colleghi e lo sciopero degli studenti. Marchet tacque e il bar. Beck difese a fatica la sua «via di mezzo» e il metodo dei «compromessi», dichiarandosi «figlio fedele della chiesa cattolica», ma capo di un ministero di coalizione. A noi piace riferire i giudizi degli uomini di sinistra, affinché si veda per contrasto quanto giacobinismo domina in certa gente e in certi giornali di casa nostra, che nel periodo elettorale predicheranno ancora il rispetto al sentimento religioso. Incominciamo con un oratore a noi per altre vie già noto: il d.r Grabmayr, uomo della vecchia scuola liberale. Egli disse che la conferenza del prof. Wahrmund e il libello che ne seguì non hanno da fare né punto né poco con la libera scienza o colla scienza in genere. Si pensi quel che si voglia del problema religioso, questo è certo che tale libro è un insulto e una denigrazione di istituzioni della chiesa cattolica, e contiene un dileggio dei dogmi del Cristianesimo. Non soltanto il cattolico, ma anche ogni cristiano non può leggere la brochure del Wahrmund senza indignazione. Ogni uomo veramente liberale deve biasimare che in tal modo si offenda il rispetto alle opinioni altrui. ... Io conosco il Wahrmund ma devo francamente confessare che io leggendo il suo libretto ho dovuto pensare che un tal signore, almeno per conto mio, non ha la qualificazione per insegnare la libera scienza. Un altro sintomo deplorevole, continua il Grabmayr, è lo spirito d’intolleranza e d’odio che domina nelle nostre università. Come liberale io pongo a capo del mio programma politico: Eguale diritto per tutti. Sarebbe triste se proprio la nostra politica discendenza già nella fresca gioventù disimparasse a rispettare l’opinione degli altri o imparasse addirittura a perseguitarla con l’odio inimico. Similmente s’espresse anche l’altro oratore liberale, l’ex ministro bar. Plener. Bisogna concedere, disse, che il d.r Wahrmund ha peccato contro le prime promesse di una sapiente missione accademica, poiché niente è più facile che tenere fuori dell’università discorsi agitatori nelle forme più violente. E continuando di questo tenore deplorò che in tutta la vertenza sia apparso il triste sintomo dell’indisciplinatezza fra gli studenti. Un altro documento liberale è la lettera del prof. Braf, il quale rifiutò testè la nomina a rettore dell’università di Praga. Il rifiuto si propose di motivare in una lettera, diretta all’attuale rettore e che venne pubblicata anche dai giornali, fatta eccezione naturalmente della Presse colla sua cricca e i suoi tirapiedi. Dopo aver accennato ai disordini studenteschi avvenuti nel 1905 contro le lezioni del prof. Rieger, continua: Allora più d’oggi erano sfoghi brutali di uno spirito che domina già da lungo in una parte considerevole della studentesca e che viene animato anche da altre parti, ove si dovrebbe trovare un giudizio più maturo. Così divenne oramai l’uso di citare i funzionari accademici e colleghi dirigenti l’università per le loro deliberazioni e decisioni formalmente avanti al trono degli studenti. Dimostrazioni ostili vennero organizzate contro coloro, che non vogliono navigare colle correnti momentanee dell’opinione pubblica... Non è più possibile il non vedere che la penetrazione dell’anarchia nella vita universitaria è facilitata dai metodi di debolezza usati finora. Poichè non è la libertà che manca, qui dentro, ma l’ordine, quella virile padronanza di se stessi, senza la quale la libertà accademica si riduce ad una frase. Siccome tale parere non è condiviso da una parte dei suoi colleghi, il prof. Braf conclude dichiarando di non poter accettare la nomina proposta. Ecco tre esempi da aggiungersi a quelli già a suo tempo riferiti della liberalissima Kölnische Zeitung e del dotto protestante d.r Naumann. Negli ultimi tempi anche parte della stampa liberale viennese, l’Allgemeine Wiener Zeitung e la Zeit si fanno coraggio e dicono apertamente il loro parere che non è certo favorevole agli anticlericali. Solo la cricca giudaica semina continuamente l’odio e travisando incessantemente i termini del conflitto tenta giustificare la campagna di violenza inscenata contro i cattolici. È triste che di tale cricca facciano parte anche giornali italiani: il Piccolo troverà nell’atavismo la sua scusa; ma perché il corrispondente del Piccolo possa servire il medesimo piatto anche ai lettori dell’Alto Adige non dovrebbe essere altrettanto spiegabile... Se non si sapesse che l’anticlericalismo anche da noi è lo spettro che più impressiona, il nemico che più si teme. Ad impedirne i temuti progressi non si sdegnano gli abbracci dell’internazionale e si chiude un occhio, anzi tutti e due sopra i peccati della sgualdrina che tresca ora con slavi, ora con tedeschi. Non sono davvero soltanto gli studenti italiani anticlericali di Graz che meritano dai tedeschi la lode d’aver lasciato il nationales Moment. L’elogio dell’anticlericalismo internazionale può venir telegrafato anche a Trento, benché qui nelle ultime vicende universitarie si sia dato quartiere a ragioni d’opportunità le quali militano contro la tattica dei gianizzeri di Graz. 