Cara Jervolino , se avessi potuto venire in mezzo a voi, come sarebbe stato mio vivo desiderio, dopo aver espressa la mia ammirata riconoscenza per la vostra intensa e mirabile attività, riassunta nella relazione, ch’Ella ebbe la bontà di farmi leggere, vi avrei rivolto la parola per svolgere due pensieri direttivi fondamentali: cioè la donna nella politica nazionale e la donna nella politica internazionale. Con riferimento alla politica nazionale, cioè alla politica interna del nostro paese, parmi che il movimento femminile abbia, più che ogni unione di uomini, la particolare missione di comprendere, di conciliare, di mediare. La donna, nel settore del lavoro, mentre contribuisce nelle organizzazioni professionali a promuovere gli interessi della lavoratrici e a difendere con ogni energia quando siano negletti o contrastati, non dimenticherà mai di accentuare la necessità di superare la lotta di classe per arrivare a una collaborazione libera, dignitosa ma necessaria all’aumento della produzione e al benessere generale. Il cuore della donna la chiamerà in prima fila, ovunque si tratti di elevare gli umili, di assistere i deboli, di dare coscienza alle nuove reclute del lavoro, ma il suo buon senso la terrà lontana dagli eccessi della demagogia faziosa e della violenza verbale. Credo che anche l’animo femminile sia particolarmente aperto al sistema democratico, sistema fondato sul ragionamento, sulla libera adesione, sul rispetto dell’uomo e della donna, entrambi considerati nella loro personalità eguali in dignità e diritto. È vero che la democrazia e la libertà politica, se non sono accompagnate e vivificate dalla coscienza morale, corrono il pericolo di degenerare, ma la donna dalla sua stessa vita familiare, trae chiara esperienza di questa necessità che il costume preceda e governi l’attività politica. E qui lasciatemi dire o donne democratiche cristiane, che voi siete particolarmente chiamate a un altro superamento, a un’altra pacificazione. La nazione italiana, dieci anni fa si è spezzata in due tronconi e faticosamente e gradatamente si è poi riunita; ma l’unità morale non è del tutto rifatta, come quella politica. Nella stessa famiglia le differenti generazioni si distinguono e talvolta si urtano. Ecco la missione delle madri, delle spose, delle sorelle: mostrare comprensione e senso di equità nel considerare e giudicare il passato, rendere a ciascuno il suo, apprezzare le virtù e il sacrificio ovunque compiuto, ma avere e sostenere una idea chiara della legittimità e della continuità legale storica nazionale e della base costituzionale stabilita attraverso il plebiscito, accettato dalle parti e deliberato dalla maggioranza del paese. La donna forse non s’appassiona in modo particolare per l’una o l’altra forma dello Stato, ma ha profondo il senso dell’ordine, della stabilità, della necessità, della pacificazione entro la grande famiglia nazionale. Si tratta soprattutto di una necessità di difesa. Se vogliamo difendere lo Stato nazionale, libero e democratico contro lo Stato comunista, quale è invocato dai bolscevichi, dentro e fuori le nostre frontiere, come lo difenderemo se non saremo d’accordo sui suoi titoli di legittimità e d’autorità? Questo pensiero trae con sé un altro che avrei desiderato di svolgere innanzi a voi. Per vincere la partita coi comunisti, bisogna superare gli aspetti deteriori del classico sistema capitalista. Non parlo qui delle sue strutture che sono già sottoposte ad una radicale trasformazione. A voi donne cristiane parlo dello spirito… Ci vuole maggiore austerità, minore esibizionismo dell’agiatezza, meno egoismo di classe; democrazia nelle cose e nello stile, fraternità nelle opere e nei modi. Ora dovrei dirvi della politica internazionale; ma sono troppo lungo orami. Mi limiterò a un rilievo. Si invocano negoziati di pace, trattative per accordi, convenzioni contro i pericoli di guerra. Quanti trattati si conclusero tra il 1919 e il 1939? Credo una settantina, e al momento critico vennero considerati carta straccia. Si parla di trattati contro la bomba a idrogeno: ma chi garantirà il patto, se continua lo spirito di guerra che divide il mondo? Bisogna combattere il male alla radice, cioè contrastare, ridurre, distruggere, se possibile, lo spirito di violenza e di aggressione che porta alla guerra. Non c’è che il senso umanitario fermentato dal Vangelo, che può frenare questa sete di conquista e dominio. Ecco una grande missione della donna educatrice. Senonché la formazione delle coscienze, affidata alle forze spirituali, senza le quali ogni sforzo sarebbe vano, è però lenta e contrastata dal male. Bisogna frattanto creare delle garanzie organiche, che derivino dalla collaborazione e dal controllo reciproco: ecco il metodo di una politica internazionale efficace e realistica. Ecco perché noi patrociniamo le comunità europee e soprattutto la comunità di difesa, perché essa rende stabile e reciprocamente controllata la difesa, cioè l’uso delle armi in comune e solo per tale finalità, come quella del carbone e dell’acciaio che controlla le industrie siderurgiche, già strumenti di guerra. Ecco perché crediamo necessaria una proposta come quella di Eisenhower che non si limita a interdire l’uso bellico della forza nucleare, ma chiede il controllo reciproco di tutti gli stati sui materiali e sugli strumenti atomici. Codesta assemblea femminile non trovi strano che io concluda con questo riferimento. Non cerco di allarmare il sentimento delle madri presenti o future, ma di fare appello al loro interessamento per i problemi internazionali, che ormai entrano nella nostra vita e saranno tormento quotidiano per i nostri figli. Ad essi specialmente volgiamo affettuosamente il nostro pensiero. 