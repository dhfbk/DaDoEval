Caro Ammiraglio, ricevo la Sua del 25 giugno u.s. e la ringrazio delle notizie che Ella ha voluto comunicarmi, e che ho appreso con molto interesse, circa la costituzione del Quartier Generale NATO in Italia e dei problemi connessi. Ho preso atto di quanto Ella mi prospetta nei confronti della partecipazione italiana ai vari comandi e della opportunità della nomina di un ispettore finanziario italiano. Tali questioni, come pure quella della nomina di un nostro funzionario che possa disimpegnare il collegamento tra i suoi organi e le nostre Amministrazioni, sono attualmente all’esame dei Ministri degli Esteri e della Difesa e degli altri Uffici competenti. Per la questione della sistemazione delle sedi, di cui Ella giustamente pone in rilievo l’importanza, sono state impartite disposizioni per una soluzione da raggiungersi, con la collaborazione delle autorità locali, quanto più sollecitamente possibile. Su questi diversi punti conto che tra breve Ella potrà avere notizie ulteriori. Nel ringraziarla delle gentili Sue espressioni, mi è gradita questa occasione per riconfermarLe il nostro intendimento di facilitare al massimo la collaborazione tra le nostre Amministrazioni e gli organi NATO posti sotto il Suo comando e di assisterLa nel Suo lavoro. Noi siamo, come Voi, convinti che tale collaborazione ed il felice avviamento della Sua missione siano fondamentali per il buon esito del nostro compito, che è quello di consolidare, con la sicurezza delle nazioni democratiche, la difesa dei nostri comuni ideali. 