Appena aperta, dopo due anni di assolutismo, la Camera austriaca, e fa il 31 maggio 1917, l’on. Degasperi espose in una lunga interpellanza tutti i dolori e le persecuzioni degl’italiani durante la guerra, chiedendo riparazione e punizione per i colpevoli. Il 28 settembre 1917 poi l’on. Degasperi pronunciava un discorso politico soppresso poi in parte dalla censura, in cui denunziava le persecuzioni e le sevizie, concludendo con queste parole : «E questi tirannelli credono, perché tutto si tace, che sia un cimitero. Ma lasciate una volta che lo spirito della libertà soffi sopra queste ossa da morto, ed esse, come una volta innanzi al profeta, si ricomporranno e costituiranno di nuovo uomini vivi e liberi. Ben possiamo quindi dire tranquillamente col grande poeta tedesco: Lasst die Rechnung der Tyrannen anwachsen, bis ein Tag die allgemeine und besondere Schuld auf einmal zahlt! (Lasciate che il conto dei tiranni aumenti, finché un giorno solo paghi di un tratto la colpa generale e quella di ciascuno)». A Trento dominava e terrorizzava il famigerato capo della polizia D.r Muck. Inutile ricordare ai trentini le sevizie e gli orrori fatti patire alla città da codesto commissario. Nessuno ardiva mormorare nemmeno la più piccola protesta. Allora l’on. Conci, nella seduta della Giunta del bilancio, il 22 gennaio 1918, teneva un discorso durante il quale dichiarava: «Anche la pazienza e la longanimità del nostro popolo hanno limiti e a tutta ragione esso può ormai ripetere a quell’uomo il: “Quo usque tandem abuteri patientia nostra?” E forse non è bene per uno Stato di accumulare troppe ire e troppi odi; forse non è bene se molte, se troppe vittime di un sistema di violenza e di arbitrio tramandano quale retaggio ai loro figli e ai loro nipoti il grido di dolore della morente Didone: exoriare aliquis nostris ex ossibus ultor!». La situazione alla Camera austriaca, nel febbraio 1918, era divenuta pericolosa: si minacciava la chiusura e lo scioglimento, se non si fosse trovata una maggioranza per il bilancio e per le spese di guerra. La minaccia non era vuota di significati, perché lo scioglimento equivaleva alla ripresa delle persecuzioni. L’on. Degasperi dichiarava tuttavia di votare contro, richiamandosi alla politica di oppressione contro gl’Italiani e concludendo così: «Di fronte a tale politica, il negare il proprio voto al bilancio è per i deputati trentini un imperativo categorico. Il dilemma che ci si presenta di votare il bilancio e di esporci alle conseguenze di un regime a par. 14 (l’assolutismo), è doloroso, ma non è un dilemma della logica, bensì della prepotenza. Ora la violenza può toglierci tutto: ma una cosa non può ottenere da noi: la nostra approvazione morale, perché essa vorrebbe dire l’approvazione della politica fatta contro di noi». Contro questo contegno dei deputati trentini, espresso anche in altri discorsi, professava a Trento, il «Risveglio austriaco» , organo della polizia, che chiamava l’atteggiamento protestatario dei deputati una turpe commedia e profetava che «presto verrà il giorno in cui la nazione tradita potrà pronunciare la sua sentenza contro le pratiche e le mene dei sedicenti rappresentanti del popolo». «Sarà – diceva il «Risveglio» – un verdetto di morte civile a carico delle persone che abusarono della fiducia degli elettori per cospirare contro lo Stato a tutto danno del paese e della nazione». Gioiva invece la «Libertà», organo dei fuorusciti trentini che si pubblicava allora a Milano e che il 4 maggio 1918 riassumendo i fatti scriveva fra l’altro: «Lo constatiamo da un magnifico esempio di resistenza patriottica… La poliziottaglia austriaca sputa amaro. Il contegno dei nostri deputati che sono passati apertamente all’opposizione contro il governo e hanno votato contro il bilancio e i crediti di guerra, ha dato terribilmente sui nervi. …L’Austria che capisce il valore politico dell’opposizione irriducibile dei deputati trentini sia per quanto riguarda la sua politica all’interno, sia per le ripercussioni all’estero, cerca di deprezzare e svalutare il significato delle proteste dei rappresentanti popolari del nostro paese…». Nel maggio 1918 i czechi convocarono quelle feste di Praga, presiedute da Kramarz, le quali dovevano più tardi fra reazione e controreazione inaugurare la politica czeca di ribellione. Conci andò a Praga, fu accolto con dimostrazioni straordinarie e parlò sulla piazza di S. Venceslao, augurando il trionfo alla causa della nazione cecoslovacca. È l’augurio d’un perseguitato ai perseguitati, del rappresentante d’una nazione oppressa, gemente ancora sempre sotto gravi compressioni. «Possa il ruggente leone ceco presto accosciarsi tranquillamente, soddisfatto del suo trionfo». Il discorso suscitò nel Tirolo una selva di proteste, tra le quali quella della Giunta provinciale che prese «con indignazione notizia del contegno addimostrato dal signor vicecapitano e assessore di giunta D.r Conci nelle adunanza fellonesche di Praga» ed espresse il suo rammarico «di non poter allontanare dal suo seno un uomo che aveva manifestati in tal modo i suoi sentimenti». La stampa di Vienna rilevava l’importanza del discorso con riferimento all’agitazione che si faceva allora in Italia per un accordo fra le nazioni oppresse e il «Risveglio» attaccava furiosamente, pur esprimendo la speranza che si trattasse d’una opinione personale del Conci. A disingannarlo intervenne l’onor. Degasperi con un’intervista sul «Lavoratore» il quale a nome anche degli altri colleghi dichiarava d’essere solidale con Conci. Nell’intervista il Degasperi diceva: «Ebbene, noi, senza giornali, senza associazioni, privi perfino delle risorse del diritto comune, non reagiamo, e le grida di provocazione di Sterzing risuonano senza eco in un cupo silenzio di cimitero. Ma per questo non hanno da credere che siamo morti, che il nostro spirito sia ormai stordito dalla sciagura, che il nostro popolo non veda, non comprenda e non tiri le sue conclusioni. La parola dell’on. Conci a Praga era il grido di disperazione di un popolo, che avversari potenti minacciano nella sua esistenza». Finalmente il 22 giugno il presidente del Consiglio pubblica un decreto imperiale che dimetteva il Conci da vicepresidente dietale. Per tutta risposta il Conci rimise nella stessa busta che conteneva una letterina di protesta al presidente la croce di commendatore che alcuni anni prima gli era stata conferita, per ragioni della sua carica. La cosa sollevò grande rumore e pareva nell’ambiente d’allora un atto temerario. Riconvocato il 16 luglio il Parlamento Degasperi presentò in argomento un’interpellanza e Conci si levò a parlare circondato dall’applauso di tutta l’opposizione, dai czechi ai polacchi, agli jugoslavi agli italiani che gridavano incessantemente: Viva Conci, abbasso Seidler (il Pres. Del Consiglio). Conci pronunciò allora queste parole: «Dichiaro che in nessun modo siamo disposti a piegarci dinanzi a un qualsiasi appello di Gessler, nemmeno a favore di quel popolo, di cui parlava il poeta nostro quando un secolo addietro scriveva: Quel ch’è padre di tutte le genti, Che non disse al Germano giammai: Va, raccogli, ove arato non hai» . La «Libertà» di Milano, riportando il discorso dell’on. Conci a Praga e la risoluzione votata dai rappresentanti delle varie nazionalità, usciva in queste parole di ammirazione e di plauso: «L’importanza di questo fatto è grandissima. È la prima volta che si mostra a noi il contegno dei nostri fratelli di lassù verso gli slavi e si mostra tale da trarne ragione del più intimo compiacimento, di vero orgoglio. Se queste sono parole di gente che ha tutto da temere, carcere od internamento non esclusi, bisogna ben riconoscere che amor di patria e sete di giustizia siano più vive che mai in essi e che la loro fede è tale da resistere a tutte le baionette dell’Austria, non solo, ma al pericolo ancor maggiore di una lunga attesa, quale è quella che loro incombe, dolorosa e snervante e tanto seminata di sofferenze da sgomentare i più coraggiosi. Quale insegnamento non giunge a noi da questi fratelli, che nel carcere comune porgono la mano ai fratelli di sventura e le speranze confortano a vicenda! E quale ammonizione in questo esempio di forza e di concordia, per coloro che trascurano quest’ultima arma per combattere il comune nemico! Oh, essi saranno ben degni di chiederci conto un giorno delle nostre opere, quando potranno dirci “Noi legati mani e piedi dall’oppressore, abbiamo trovato la forza di scordare le piccole lotte per unirci, per legare le nostre volontà a quelle dei nostri simili pur di salvare le patrie, pur di affrettarne la liberazione. Voi, che eravate liberi in terra libera, dite: che cosa avete fatto?” A questa domanda noi dobbiamo poter rispondere senza arrossire; dobbiamo poter dir loro: “Il vostro esempio l’abbiamo raccolto e seguito. Anche noi abbiamo gettato sul rogo ciò che avevamo di meno buono ed abbiamo ritenuto la cosa migliore, per offrirla a questa nostra Patria nella lotta che voi al di là noi al di qua del morituro confine, condusse ad uno stesso scopo”». (La «Libertà», anno I.o n. 69, 25 maggio 1918). I) Il giornale massonico [la Libertà di Milano] continua la sua campagna di svalutazione trentina, tentando nominatim di far passare per due codini, in ottime relazioni col Governo austriaco, gli on. Conci e Degasperi, i quali comodamente sarebbero rimasti senza molestia a Linz, rispettivamente a Vienna. Del Degasperi, il quale, si noti bene, era confinato, ma cui riuscì solo per la complicità di un impiegato italofilo del ministero dell’Interno di poter visitare e lavorare per i profughi trentini – non stipendiato, signori, ma mangiando scarsamente del suo – si fa avvicinamento colle tendenze e coll’atteggiamento del bar. Mersi. Perciò senza voler dare un quadro dell’attività di tutta la deputazione ch’è già nota (andrebbero sovratutto citati i discorsi politici di Grandi e Gentili) gioveranno qui alcune citazioni e memorie. Raccoglitore 