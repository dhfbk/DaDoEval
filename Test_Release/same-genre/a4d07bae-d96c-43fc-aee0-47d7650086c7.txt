Vostro Onore, Eminenza, Signor Governatore, Signor Ambasciatore, Signore, Signori, Dopo una settimana di viaggio negli Stati Uniti, eccomi finalmente a New York. In questa rapida mia corsa ho avuto occasione a Washington di rendere omaggio ai fondatori della vostra democrazia e di aver conversazioni amichevoli con gli uomini nelle cui mani questa democrazia è affidata; a Chicago ho veduto la potenza della vostra produzione industriale, ed ho assistito infine a Cleveland all’interessantissimo dibattito che ha dimostrato quanto vivi siano in questo Paese gli ideali democratici di pace e di cooperazione internazionale. Vengo ora a New York, a questa immensa città, che pare riassumere in sé tutti quegli elementi psicologici, morali e materiali che costituiscono la dinamica vitalità del popolo americano. Le forze del lavoro e della libera iniziativa di questo Paese sono veramente impressionanti. Esse hanno prodotto ciò che oggi viene talvolta superficialmente denominata una «civiltà meccanica», ma bisogna dire che tale definizione è assai inesatta, poiché la vostra fede negli ideali è oggi più viva che mai. Ed è per questo che la vostra democrazia è rigogliosa, poiché il segreto del vostro progresso materiale sta anche nelle basi ideologiche sulle quali esso è fondato. Essi sono gli ideali di cui noi cristiani facciamo tesoro e che costituiscono il comune legame che ci unisce. Sono essi gli ideali della solidarietà tra gli uomini e tra le Nazioni, cui voi avete dato pratica attuazione fornendo al mondo intero un così magnifico esempio. Come rappresentante di un popolo che ha dato un contributo sostanziale al progresso ed alla civiltà mondiale e sa valutare ed apprezzare il valore della solidarietà tra le Nazioni, porgo i miei ringraziamenti per ciò che, tramite l’UNRRA e l’ARI è stato fatto e per ciò che si farà ancora per la nostra assistenza e per la nostra ricostruzione. Porgo i miei ringraziamenti per la vostra ospitalità e per la cordialità dei vostri uomini più eminenti. Sento d’essere stato in tutto questo breve periodo in mezzo ad amici. Ed amo infine pensare che il frutto delle nostre conversazioni e dei nostri incontri sarà la nostra collaborazione nel quadro della collaborazione internazionale. Permettetemi, ora amici americani ed americani d’origine italiana, che io interpreti i sentimenti del nostro popolo, attraverso la voce del sangue, che è la nostra lingua, che è il retaggio della nostra civiltà. Io so che voi, nel leggere qualche volta nei giornali notizie un po’ esagerate sulle condizioni d’Italia e su quanto succede nella penisola, avete avuto dei dubbi circa l’avvenire dell’Italia; dubbi se aiuti debbano essere dati. Voi avete pensato che fosse inutile fare dei sacrifici ed avete messo forse in dubbio l’efficienza della magnifica opera di soccorso che avete svolta e continuate a svolgere per aiutare il popolo italiano. Sono venuto in America anche per questo motivo: per smentire queste notizie false od esagerate. Esse non sono vere. Noi siamo un popolo che riprenderà i suoi destini e saprà riconquistare le sue mete. Un popolo che sa lottare, che sa lavorare, che sa sacrificarsi, per riprendere il posto che gli spetta tra le altre nazioni del mondo. Noi vi siamo immensamente riconoscenti per quello che avete fatto per noi. A questa nobile ed umanitaria opera di soccorso hanno dato le loro energie uomini come S.E. il Cardinale Spellman , l’Ambasciatore Taylor ed il signor La Guardia. Io mi permetto aggiungere che questa nobile opera deve essere continuata. Pensate che quarantacinque milioni sono costretti a vivere in uno spazio ristrettissimo. Pensate che centinaia di migliaia di questi uomini mancano del necessario per vivere e che milioni non hanno casa. Noi, però, riconosciamo che dobbiamo fare affidamento prima di tutto sul nostro lavoro e sulla nostra energia perché l’Italia possa riaversi. Noi ci siamo vivamente rallegrati, quando il segretario di Stato Byrnes ed il senatore Vandenberg sono stati d’accordo nel dichiarare che l’America ed anche gli altri Paesi del mondo hanno tutto l’interesse di aiutare l’Italia e le altre nazioni illuminate dagli stessi ideali della democrazia che han fatto grande questa nazione. E sono lieto di ricordare che uno fra i pionieri di queste tendenze in favore del popolo d’Italia è stato l’attuale sindaco di New York, on. O’Dwyer , il quale affermò, a Trento, che bisognava far di tutto per aiutare l’Italia nella sua ricostruzione; che l’Italia doveva avere aiuti, più che controlli, perché ciò era nell’interesse stesso dell’America. Amici miei, non lasciatevi impressionare da esagerate notizie sul conto dell’Italia: i corrispondenti dei giornali hanno rilevato qualche sciopero scoppiato nella Penisola. Ciò è vero. Abbiamo avuto ed abbiamo qualche agitazione. Ma ricordate che anche in America, dopo la guerra d’indipendenza, varie tendenze si agitavano, e per qualche tempo non si sapeva se proclamare Washington Re o Presidente della Repubblica. Noi siamo stati degni delle tradizioni americane. Quando nel plebiscito, la maggioranza del popolo votò per la Repubblica, la minoranza accettò la decisione con vero spirito democratico. Il popolo italiano sta riprendendo la sua via. Anche se vi sono milioni di uomini senza pane e senza casa, la volontà unanime è di andare avanti. I vostri padri sanno quali forze vi sono nella nostra volontà nazionale. Ed il popolo italiano raddoppierà i suoi sforzi, per riprendere il suo posto nella famiglia delle nazioni. Noi abbiamo fede nella missione universale dell’America. O l’America si avvicina alle altre nazioni con gli stessi ideali democratici, o non avremo un nuovo mondo. Ed avremo condizioni peggiori di prima. Noi dobbiamo essere idealistici, come il Presidente Truman si è espresso. Il Presidente giorni or sono mi ha detto che gli Stati Uniti intendono aiutare l’Italia, senza nulla chiedere in compenso, e che l’America rispetterà l’integrità e l’indipendenza italiana. Non abbiamo interesse a porre nazioni contro nazioni. Noi vogliamo vivere in buone relazioni con tutti gli altri Paesi. 