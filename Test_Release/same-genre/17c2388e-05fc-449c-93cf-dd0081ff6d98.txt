In relazione all’imminente visita nella Venezia Giulia della Commissione di esperti, ho considerato opportuno riassumere nell’allegato Aide-Memoire le questioni principali che furono oggetto di negoziato con le autorità alleate in materia di amministrazione militare della Venezia Giulia (Zone «A» e «B») e di rilevare le più importanti modifiche causate nella regione dall’occupazione militare. Desidero particolarmente attirare la sua attenzione sulla questione, e apprezzerò grandemente se potesse portare all’attenzione della Commissione di esperti le considerazioni contenute nell’Aide-Memoire così che le possano tenere a mente nel formulare le loro raccomandazioni. PROMEMORIA In occasione della prossima visita nella Venezia Giulia della commissione di esperti prevista dalla Conferenza di Londra, il governo italiano ha l’onore di chiedere che l’attenzione degli esperti sia rivolta alle seguenti circostanze: 1. In relazione agli articoli 18 e 38 dell’armistizio e allo spirito che permea tale patto, il governo italiano si attendeva che tutto il territorio dello Stato italiano fosse sottoposto, senza distinzioni, allo stesso regime di occupazione, senza che fosse fatta alcuna discriminazione fra alcune province del regno e alcune altre. 2. In vista della situazione speciale che è divenuta prevalente nelle province della Venezia Giulia nelle ultime fasi del recente conflitto, il governo italiano aveva attirato l’attenzione dei governi alleati su tale situazione (lettera del marchese Visconti Venosta all’ammiraglio Stone, datata 15 agosto 1944) , evidenziando in special modo i pericoli da essa posti alla sicurezza e alla pace di quelle popolazioni particolarmente con il crollo della resistenza tedesca. 3. Il commissario capo della Commissione alleata prese nota di tale informazione (lettera dell’ammiraglio Stone al marchese Visconti Venosta, datata 19 agosto 1944) e nel contempo assicurò il governo italiano che «gli Alleati non avrebbero perso di vista» tale situazione. Simili assicurazioni furono date al presidente del Consiglio dei ministri (lettera del 22 settembre 1944, dall’ammiraglio Stone all’onorevole Bonomi). Il governo italiano confermò le proprie preoccupazioni il 21 novembre 1944 in una lettera del marchese Visconti Venosta all’ammiraglio Stone . 4. Durante l’ultima fase della resistenza tedesca, i partigiani italiani di Trieste si levarono in armi e cominciarono a liberare la città. Subito dopo la resa tedesca alle Forze armate britanniche e l’occupazione di Trieste da parte delle truppe di Tito, quando gli jugoslavi l’8 maggio 1945 annunciarono la costituzione di un «Governo Nazionale Federale Sloveno» nella città e la nomina a comandante di un generale jugoslavo, il governo italiano in una nota del ministro De Gasperi datata 9 maggio 1945 agli ambasciatori britannico e americano , sottolineò che tali azioni e iniziative erano da considerarsi «assolutamente arbitrarie e illegittime». Nel contempo, la detta nota ricordava tutte le varie dichiarazioni che erano state approvate in quei giorni dal Consiglio dei ministri italiano e chiese in particolare che al governo italiano, quale parte principale e più legittimamente interessata, fosse possibile seguire gli sviluppi della situazione giuliana, una situazione che «non doveva essere in alcun modo compromessa o pregiudicata». 5. A seguito di negoziati fra le Potenze alleate e la Jugoslavia – i contenuti integrali dei quali sono sconosciuti al governo italiano – fu stabilito il regime di occupazione contemplato nell’accordo Morgan-Jovanovich del 9 giugno 1945, contraddicendo le assicurazioni fornite in precedenza. In base a tale regime – ancora attualmente in forza nella Venezia Giulia – la cosiddetta «Zona A» (territorio a occidente della linea Morgan) fu affidata all’amministrazione di un Governo Militare Alleato, mentre la «Zona B» (territorio a oriente della linea Morgan) fu assegnata all’occupazione e amministrazione jugoslava. Da allora il governo italiano ha costantemente e sistematicamente portato all’attenzione dei governi alleati – attraverso comunicati o al commissario capo della Commissione alleata o agli ambasciatori alleati – i principali difetti di tale particolare regime di occupazione. 6. Nelle sue comunicazioni il governo italiano ha evidenziato specialmente il seguente punto di vista: poiché le autorità jugoslave stanno occupando e amministrando la «Zona B» quali autorità di occupazione militare in base all’accordo Morgan-Jovanovich del 9 giugno 1945 stipulato con il Comando Supremo delle Potenze alleate con cui l’Italia aveva precedentemente firmato il trattato di armistizio che riguarda il territorio italiano nella sua interezza, il governo italiano ha ritenuto essere suo diritto considerare i governi alleati responsabili di ogni azione che ecceda i poteri che il diritto internazionale conferisce alle autorità di occupazione militare e, di conseguenza, di fare direttamente le proprie rimostranze a detti governi in tali questioni (lettera datata 15 novembre 1945, del ministro De Gasperi all’ammiraglio Stone relativa agli avvenimenti a Capodistria; lettera del 3 dicembre 1945 relativa al «General Order n.19» che abroga il requisito della cittadinanza italiana per assunzioni in impieghi pubblici). 7. Quanto alla «Zona A» il governo italiano, benché conscio delle straordinarie difficoltà inerenti al compito affidato al G.M.A. di Trieste, ritiene sia suo compito fare presente che le autorità alleate nella Venezia Giulia hanno governato tale territorio non come parte dello Stato Italiano ma piuttosto considerando la zona come una regione autonoma con alcun collegamento di sorta con il governo di Roma. In tale contesto il governo italiano desidera ricordare l’insieme degli Ordini Generali emanati dal G.M.A. della Venezia Giulia, pubblicato nell’organo del detto G.M.A. «The Official Gazette». Ricorda altresì le ripetute dichiarazioni del capo del G.M.A. e dei suoi collaboratori riguardo al fatto che essi stavano amministrando il territorio loro affidato come se fosse una regione che «non si sapeva a chi sarebbe stata assegnata alla fine». 8. In particolare le modifiche effettuate dal G.M.A. nel territorio ad esso soggetto sono registrate qui sotto: a) nella «Zona A» è proibito ogni segno esterno che possa ricordare la sovranità italiana (per esempio mostrare la bandiera nazionale italiana sugli edifici pubblici e su imbarcazioni); b) nessuna autorità o organo amministrativo italiano è rappresentato nella regione; c) sono stati creati organi amministrativi sconosciuti alle istituzioni interne italiane; d) cittadini non italiani hanno ottenuto il diritto di esercitare funzioni pubbliche che – secondo la legge italiana – richiedono il possesso della nazionalità italiana; e) è stato creato un nuovo sistema scolastico piuttosto differente da quello stabilito in Italia. Il nuovo sistema è caratterizzato da un numero di scuole slave alquanto superiore rispetto ai bisogni degli slavi nati nella regione. Inoltre nei libri di testo per le scuole italiane sono stati eliminati tutti i passaggi che ricordano agli allievi di Trieste che anche loro hanno una loro patria; f) è stata creata una polizia speciale totalmente indipendente dagli organi centrali italiani; g) l’ingresso degli italiani nella «Zona A» avviene solo su concessione di un permesso speciale (che ad esempio è stato rifiutato a uno scrittore italiano invitato a Trieste per tenere un discorso commemorativo di Guglielmo Oberdan) mentre, viceversa, non esistono in pratica limitazioni al trasferimento di persone dalla Jugoslavia alla «zona B» e da questa alla «Zona A» e al resto del Regno. Fra l’altro, a causa della facilità con cui è consentito loro l’accesso a Trieste, migliaia di cittadini jugoslavi vi si sono stabiliti e la maggioranza di essi sono impiegati da organizzazioni politiche o militari jugoslave. Circa 3000 jugoslavi si sono fatti registrare alla anagrafe di Trieste; h) nella «Zona A» funziona una commissione paritetica anglo-americanojugoslava (War Booty Committee) e contrariamente al regime di armistizio e a differenza dei criteri applicati nelle altre regioni italiane occupate, la Jugoslavia pretende di esercitare nella «Zona A» il diritto di bottino di guerra, nonostante la cessazione delle ostilità. 9. Il governo italiano ha espresso il proprio punto di vista su quasi tutti questi oggetti di bottino e in casi speciali ha anche fatto le proprie rimostranze. Il governo italiano ricorda in particolare la lettera datata 27 novembre 1945 al suo comma «e»; la lettera datata 15 gennaio 1946, inviata dal ministro De Gasperi all’ammiraglio Stone e la lettera datata 23 gennaio 1946 inviata dal segretario generale del ministero degli Affari Esteri ancora all’ammiraglio Stone al suo comma «h», etc. In riferimento alle summenzionate lettere, il governo italiano coglie questa occasione per riaffermare che i cambiamenti elencati sopra hanno determinato formali e sostanziali alterazioni del carattere generale della regione che costituisce la «Zona A». 10. Quanto al regime nella «Zona B», il governo italiano crede di aver fornito ai governi alleati informazioni sufficienti per provare che le autorità jugoslave nella detta regione si comportano non come autorità di occupazione ma come se il territorio loro sottoposto fosse annesso dallo Stato jugoslavo. 11. In particolare il governo italiano si riferisce ai memoranda del 28 agosto e del 27 settembre 1945, inviati dal ministero degli Affari Esteri alla Commissione alleata. Due liste molto estese di atti illeciti perpetrati dalle autorità jugoslave in Istria, a Fiume, a Zara e nelle isole del Quarnaro sono dettagliate nei detti memoranda: deportazioni, arresti arbitrari, verdetti da parte di tribunali speciali e popolari, espropri e spoliazioni di ogni genere; trattamenti disumani e esecuzioni con metodi crudeli («infoibamento»), e una serie di atti e provvedimenti miranti a modificare il carattere etnico e culturale della regione come per esempio: immigrazione di massa e invasione di individui chiamati dalla Jugoslavia, la «slavizzazione» dei nomi di strade e piazze così come quelli di tabelloni pubblicitari, rimozione di monumenti e epigrafi, l’alterazione di iscrizioni sulle pietre tombali, la manipolazione e la distruzione di archivi. Oltre ai suddetti memoranda, il governo italiano si riferisce alle lettere del ministro De Gasperi all’ammiraglio Stone, datate 6 e 9 settembre 1945 , relative a un plebiscito manipolato organizzato da propagandisti jugoslavi che hanno fatto circolare in tutta la Venezia Giulia formulari predisposti per la richiesta di annessione della regione allo Stato Federale Jugoslavo, accompagnando la richiesta di firme con ogni genere di intimidazione e minaccia. Il governo italiano ricorda anche la lettera datata 9 gennaio 1946, inviata dal ministro De Gasperi all’ammiraglio Stone, relative alle cosiddette elezioni amministrative che hanno avuto luogo nell’Istria «Croata» (a sud del fiume Dragogna), elezioni che sono state gradualmente trasformate in elezioni politiche e più precisamente in un tentativo di plebiscito per l’annessione alla Jugoslavia. Si ricorda qui anche l’imponente scambio di corrispondenza relativa alla dolorosa questione dei deportati e in particolare: i memoranda del ministero degli Affari Esteri alla Commissione Alleata, datati 6 luglio 1945, 29 agosto e 8 ottobre 1945; le lettere del ministro De Gasperi all’ammiraglio Stone del 6 e 10 novembre 1945 ; il memorandum datato 10 settembre 1945, la lettera del ministro De Gasperi all’ammiraglio Stone datata 27 settembre 1945 etc. In dette comunicazioni, oltre a fornire nel dettaglio i nomi dei deportati e le circostanze del loro arresto e il trattamento loro inferto, il governo italiano ha ripetutamente espresso il proprio punto di vista su tale questione che sta tanto a cuore alla pubblica opinione italiana, un punto di vista che qui si riafferma e riassume come segue: – non è in potere delle autorità di occupazione deportare cittadini del paese occupato; – tali deportazioni sono quindi atti illegali di per sé, al di là di qualsiasi valutazione soggettiva della persona contro cui tali atti sono stati compiuti; – le deportazioni hanno avuto il risultato di alterare considerevolmente il carattere etnico della Venezia Giulia (oltre ai deportati decine di migliaia di Italiani hanno lasciato le città italiane per rifugiarsi oltre l’Isonzo per sfuggire alle deportazioni). Infine il governo italiano – attraverso gli organi competenti – ha anche proclamato l’illegalità e indicato le serie conseguenze dell’emissione da parte delle autorità jugoslave della «Zona B» di una moneta speciale, in quantità sconosciute poiché in parte non porta l’indicazione nemmeno dei numeri di serie, che i privati cittadini sono stati costretti ad accettare non solo come mezzo di pagamento ma anche in cambio forzoso con valuta italiana. Con tale sistema enormi quantità di lire italiane pari a diverse migliaia di milioni sono state materialmente sottratte alla popolazione e c’è ogni ragione di credere che siano stati impiegati dagli jugoslavi, particolarmente a scopo di propaganda e per comprare cibo e altri beni nella «Zone A» e in Italia. 12. Per quanto riguarda i memoranda sopra menzionati e le lettere, il governo italiano ricorda che gli Alleati hanno più volte fatto richiesta di ulteriori prove delle azioni imputate. Il governo italiano desidera formalmente reiterare la sua dichiarazione precedente (lettere del ministro De Gasperi all’ammiraglio Stone datate 25 e 27 ottobre 1945 etc.) e cioè che essendo ogni e qualsiasi autorità italiana esclusa dalla Venezia Giulia, non hanno i mezzi di effettuare inchieste dirette e tanto meno indagini vere e proprie. A questo proposito il governo italiano ha proposto o la creazione di un organo alleato, o anche di investirne uno neutrale del compito di investigare la situazione della «Zona B»; o che i governi alleati fossero rappresentati almeno come osservatori, nell’amministrazione di detta regione. Queste proposte comunque sono finora rimaste senza risultati. Inoltre, il governo italiano desidera far notare che in conseguenza dello stato di intimidazione che pesa sulla regione e la paura costante di rappresaglie, diverse atrocità sono tenute nascoste dalle stesse vittime e dalle loro famiglie. 13. Il governo italiano crede tuttavia di avere fornito, con i rapporti sopra menzionati, elementi di giudizio sufficienti per definire il regime di occupazione della Venezia Giulia come un regime di terrore oppressivo attraverso il quale le caratteristiche dell’Istria e della Venezia Giulia, in generale, sono state alterate ampiamente e dolorosamente. 14. Nel descrivere i suddetti fatti e circostanze, il governo italiano esprime la propria fiducia che tali fatti e circostanze vengano tenuti in dovuta considerazione dalla Commissione di esperti e che essa non li perderà di vista quando formulerà le raccomandazioni che è tenuta a predisporre in vista della compilazione del trattato di pace con l’Italia . 