Ai 31 gennaio 1912 la rappresentanza civica di Rovereto votava una proposta di riforma elettorale che si può classificare come sistema della rappresentanza proporzionale, ma con premi alla maggioranza . L’essenza di questo sistema è formulato nel § 35 della proposta che suona: «In tutti quattro i corpi elettorali l’assegnamento di mandati verrà fatto col sistema della rappresentanza proporzionale, ...però soltanto sopra dei nove posti a disposizione; gli ulteriori due posti per corpo si assegneranno invece come premio alle liste di quell’unico partito, che avrà ottenuto la maggioranza relativa dei seggi nella somma di tutti quattro i corpi. Se il partito di maggioranza non avrà però candidati in tutti i corpi, va da sé che cadrà l’assegnamento del premio per quei corpi nei quali non sarà stata posta candidatura, e in tal caso tutti i mandati di detti corpi saranno assegnati alla base della proporzionale pura e semplice. Se due liste avranno tenuto in maggioranza parità di voti, decide la sorte a quale spetta il premio di maggioranza». Questo sistema era già stato reso pubblico antecedentemente in un’adunanza della società liberale nazionale roveretana, nella riunione tenuta da quest’associazione all’Hotel Rovereto ai 16 gennaio 1912. Tre giorni dopo noi abbiamo preso la parola per rilevare che il cosiddetto premio della maggioranza non solo cozzava colle leggi dell’equità, ma che le disposizioni introdotte per raggiungere tale premio apparivano e giuridicamente e tecnicamente inammissibili. Il nostro articolo si diffondeva poi a dimostrare questa inammissibilità e concludeva colle precise: «Noi non abbiamo tempo di escogitare, né modo di sapere per quali recondite ragioni d’interesse locale si sono introdotte queste complicazioni ulteriori, ma prima d’ogni altra, vorremo farci la domanda se i proponenti hanno pensato sul serio a volere un progetto che venga anche sottoposto dal Ministero dell’interno alla sanzione sovrana e se, per questo, abbiano provveduto che la proposta non contenga contraddizioni alle disposizioni vigenti, alla pratica in materia elettorale a certi criteri di massima sempre seguiti. Il nostro modesto parere è che su questa pregiudiziale si sia passati con sicura leggerezza come quelli che nel naufragio della riforma non hanno nulla da perdere». A Rovereto però le nostre obiezioni non trovarono grazia; la rappresentanza civica votò il progetto, modificando i principi approvati dalla società liberale nazionale, e l’abbozzo del nuovo regolamento venne presentato alla Dieta. Di qui, come è divenuto uso, il progetto venne sottoposto al Ministero per sentirne il parere. Una volta il Ministero dell’interno si rifiutava di dare in iscritto ed in termini formali il suo parere, non volendo precorrere al solito procedimento costituzionale, il quale prevede che prima la Dieta deliberi e poi appena che il Ministero sottoponga o meno alla firma dell’Imperatore la deliberazione dietale. Ma ora, per andare più alle spicce, è invalso il sistema che il Ministero comunica la sua opinione in termini abbastanza precisi, sempre però riservandosi ulteriori dichiarazioni di fronte alla Dieta e la decisione formale a deliberato preso e non esprimendosi in termini perentori sul petito se proporrà o meno la sanzione. Quest’ultimo ha concluso che bisogna quindi derivarla dall’entità stessa delle obiezioni che il Ministero fa al progetto nella sua esternazione preliminare. Ciò premesso, esaminiamo un po’ l’opinione del Ministero sulla riforma deliberata a Rovereto. Essa è contenuta nel decreto spedito dalla Luogotenenza alla Giunta provinciale ai 14 ottobre e da questa comunicato al Municipio roveretano. Nella prima parte si incontrano molte obiezioni a diversi §§ dal § 1 al § 35, ma esse non appaiano di tale entità, né sono fatte in tal maniera che si debba vedervi un impedimento alla sanzione, se si toglie forse l’osservazione al p. 2 del § 2, a proposito del quale si richiede espressamente che venga riconosciuto il diritto elettorale a tutte le guardie di finanza, ecc. Anche l’osservazione ai §§ che seguono il § 37 sono di tal fatta che ne può tener conto la commissione dietale senza portare modificazioni radicali al progetto, quale fu votato a Rovereto. Ma le dichiarazioni ministeriali circa il § 35 ed in parte anche circa il § 36 sono di tal natura da scuotere le basi del progetto. Infatti esse suonano: «In linea materiale si affacciano contro l’elaborazione di queste disposizioni, in quanto esse non tengono conto di quelle liste che non raccolgono almeno il 15% dei voti dati in un corpo elettorale le stesse preoccupazioni (Bedenken) che vennero sollevate contro il progetto della riforma elettorale di Trento. Ma queste apprensioni vengono anche maggiormente aggravate dal previsto favoreggiamento del partito relativamente più forte con l’assegno ai mandati quale premio. Col riguardo alle disposizioni intorno ai mandati di premio, si dovrebbe supporre che ogni partito ponesse candidati in ogni corpo elettorale; ma allora potrebbe anche accadere che un partito, il quale effettivamente non rappresenti che una, per quanto compatta minoranza degli elettori, giunga a possedere la maggioranza assoluta nel Consiglio comunale. Esempio: il partito A ottiene 11 mandati; i due partiti B e C, politicamente o economicamente affini, ottengono 8 mandati per ciascuno: il mandato restante tocca al partito D. In conseguenza al partito A, che ha ottenuto solo 11 mandati, dovrebbero essere assegnati in premio altri 8 mandati, benché i due partiti affini B e C abbiano conquistato complessivamente 16 mandati. S’aggiunga ancora che il partito A potrebbe in certi casi ottenere i suoi mandati con un numero di voti molto limitato, se in singoli corpi dovessero essere eliminate le liste che non avessero raggiunto il 15% dei suffragi. Così, in caso di grande frazionamento, potrebbero eventualmente essere eliminate parecchie liste; mentre una lista che raccogliesse appena il 15 o il 16% dei voti potrebbe ottenere due mandati e forse anche un terzo mandato di residuo. Se poi questa lista coi suoi successi in altri corpi, conquistasse relativamente il maggior numero dei 28 mandati, allora toccherebbero a questo partito anche i mandati di premio, di modo che dei mandati del primo corpo esso ne occuperebbe quattro o cinque, mentre un’altra lista con numero di suffragi quasi uguale, rimarrebbe completamente esclusa. Potrebbe altresì darsi il caso, che ad un partito, in un corpo, non avendo raccolto non solo il 15% dei voti, ma nemmeno il quoziente elettorale (Wahlzahl) – vale a dire il 13% – toccassero i due mandati di premio di questo corpo, per il fatto che esso è riuscito a conquistare negli altri corpi il maggior numero di mandati, mentre un altro partito con quasi il 15% dei voti rimarrebbe totalmente escluso. Una costruzione, la quale può portare a simili risultati (in direktem Widerspruche) sta in diretta contradizione coll’idea della proporzionale e del sistema dei corpi elettorali. La maggioranza relativa di tutti i seggi è qualche cosa di affatto casuale e non può essere onorata con un premio di quasi un quarto di tutti i mandati, e eventualmente persino con mandati di corpi, nei quali il partito rispettivo, non aveva conquistato nell’elezione nemmeno un sol mandato. Del resto all’attuazione di questo sistema dovrebbero in pratica opporsi difficoltà già per la ragione, che le candidature elettorali ai sensi del § 2 devono venir presentate per i singoli corpi separatamente e non sempre sarà indubbiamente accertato quali liste debbano riguardarsi come appartenenti allo stesso gruppo (die Zusammengehörigkeit)». Fin qui il Ministero. Ora noi sottoponiamo al libero giudizio di ogni consigliere comunale e di ogni cittadino di Rovereto la questione, se queste gravi dichiarazioni ministeriali preannunzino il rifiuto della sanzione o meno. Noi non abbiamo alcuna informazione particolare in riguardo e nessuno dei nostri deputati né prima né dopo il decreto ministeriale ha avuto occasione di conferire coi fattori competenti del Ministero intorno alla riforma roveretana. Ma crediamo anche che nessun altro possa basarsi su speciali confidenze ed aver ragione fondata di ritenere che la sanzione verrà concessa. Per il contrario invece il linguaggio del decreto ci pare non lasci alcun dubbio sul fatto che il Ministero si esprime del tutto negativamente e non attorno a circostanze secondarie, ma sulla creazione dei premi per la maggioranza relativa, ossia su uno dei capisaldi del progetto roveretano. Delle disposizioni, introdotte per l’assegno dei premi è detto ch’esse sono in piena contraddizione col principio della rappresentanza proporzionale e colla suddivisione degli elettori in corpi elettorali, l’uno dall’altro indipendenti. È sbagliata dunque tutta la costruzione del sistema. Se questo non equivalga a dire che il Ministero ha respinto la proposta di Rovereto lasciamo giudicare ai lettori. Eppure, quando il Trentino, chiusa la sessione dietale, ne diede per il primo la notizia, un collaboratore roveretano dell’Alto Adige andò su tutte le furie e sostenne che le modificazioni richieste dal Ministero erano semplicemente «formali e stilistiche». Veramente il mezzo migliore di smentirci sarebbe stato quello di pubblicare il decreto stesso del Ministero. Non lo si è voluto fare e così è toccato a noi di andare a scovarlo e di metterlo alla luce. Ciò è durato parecchio e frattanto abbiamo voluto sospendere la pubblicazione della risposta del nostro collaboratore roveretano all’articolo dell’Alto Adige dei 31 ottobre , e vi diamo corso soltanto oggi. Ciò valga a dimostrare che non agiamo per partito preso, ma con tutta oggettività. La logica delle cose ci è parso consigliasse senz’altro una nuova trattazione della riforma in seno alla civica rappresentanza di Rovereto. Poiché non c’è dubbio che la Dieta ha diritto d’introdurre nel progetto quelle modificazioni che si ritenessero necessarie perché il progetto venga anche sanzionato; e infatti anche l’ultima Dieta ha modificate certe disposizioni del progetto di Trento. Ma, come i lettori hanno già avvertito, la differenza dei due casi è notevole. Per Rovereto le modificazioni richieste sono di carattere essenziale, cosicché appare desiderabile che prima della Dieta se ne occupi ancora, nella propria sfera autonoma, la città di Rovereto. Come ognuno può constatare, questo desiderio è del tutto disinteressato, perché il nostro partito a Rovereto è rappresentato da forze esigue, mentre in Dieta può far valere con migliori prospettive le sue ragioni. Inoltre il desiderio che abbiamo espresso, significava pure un atto di fiducia nel senso di equità e di equilibrio politico che in parecchie occasioni ha distinto i liberali roveretani dai loro consenzienti di altre città e paesi. Non avevamo quindi ragione di stupire, quando il collaboratore dell’Alto Adige, nell’articolo succitato, ci attribuiva il proposito di svisare la verità per loschi intendimenti di partito? P.S. – Quando venivano scritte queste linee, l’autore non conosceva ancora l’incidente sollevato dall’avv. Piscel nel Consiglio comunale di Rovereto. Dalla discussione improvvisata si dovrebbe dedurre che la maggioranza liberale rinunzia al proprio diritto di proporre in seno al Consiglio stesso le modificazioni necessarie, rimettendosi alle deliberazioni della Dieta d’Innsbruck. Noi invece non abbiamo alcuna ragione di modificare il parere più sopra espresso. In ogni caso di fronte alle responsabilità dell’avvenire: Dixi et servavi animam meam! 