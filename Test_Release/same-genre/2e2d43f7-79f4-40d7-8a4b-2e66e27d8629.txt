L’organizzazione democratica del partito Cari amici, il convegno è nato da una esigenza organizzativa. È sembrata ottima occasione per incontrarci con i segretari provinciali di tutta l’Italia e scambiare con loro esperienze, consigli, e informazioni la riunione del Consiglio nazionale per la prima volta dopo la liberazione dell’Alta Italia, e con la partecipazione dei delegati di tutte le regioni del Nord. Non si tratta di un freddo esame dell’opera di chi dirige il partito; siamo noi i primi a sentire la insufficienza delle nostre forze per i compiti gravi che incombono. Oggi dobbiamo porci di fronte alle esigenze di una struttura organizzativa «industrializzata», non si può vincere con armi e con mezzi anacronistici. E dobbiamo sentire che chi deciderà delle sorti del domani non è il milione di «iscritti» al partito; c’è da conquistare tutta la massa degli «altri», delle donne specialmente, il cui contributo politico è di estrema importanza e che, per la sua relativa novità, non trova adeguato credito o considerazione da parte di tutti. Se non conquistiamo queste larghe masse di popolo, o le abbandoniamo ad altri, o le lasciamo nell’«astensionismo», pericolo quanto mai grave ed urgente. Noi vogliamo essere nei fatti un partito «democratico», in cui le decisioni non sono prese da conventicole ma da tutta la massa degli iscritti. La Costituente Accanto al lato più strettamente organizzativo dei nostri problemi, nel convegno attuale verrà toccato – con discussione estesa a tutti gli aspetti – quello politico del metodo e del programma del partito. Innanzi tutto nei confronti della Costituente. Qui bisogna dir chiaro che la Costituente vuol dire non solo repubblica o monarchia, ma struttura politica ed economica dello Stato in tutta la sua ampiezza. La Costituzione che dovrà essere preparata sarà un elaborato non di un piccolo gruppo come quello del 1848 , ma l’espressione deliberativa delle assemblee popolari. Il convegno non è però il congresso, né potrebbe sostituirlo senza deflettere dal metodo democratico che abbiamo adottato: le discussioni, volutamente approfondite e specifiche, serviranno quindi di preparazione e di orientamento per il congresso stesso, nella quale il partito prenderà, dopo la più ampia consultazione delle sezioni, le sue decisioni sovrane ed impegnative per tutti. Ci sono nell’aria sintomi di una volontà rivoluzionaria. E sembra che nella Consulta nazionale si voglia fare il tentativo di dichiarare improvvisamente l’instaurazione di un nuovo Stato (velleità nutrite proprio da chi ha la cura di preparare la Costituente) e che si cerchi di cogliere un momento di maggiore fermentazione politica per travolgere i metodi democratici di rinnovamento. Pacificazione e disarmo A Milano, negli impegni tra i partiti che precedettero la costituzione del governo, si fissarono tra i punti programmatici la pacificazione e il disarmo . Purtroppo il problema resta ancora attualissimo e in diverse zone insoluto. È pazzesco pensare alle elezioni là ove domina l’uso della violenza e del mitra. Per realizzare questa pacificazione, la Democrazia cristiana è pronta sia a pattuire accordi con gli altri partiti, sia a sostenere il rinforzo degli organismi statali di tutela della libertà. Se non si riuscisse in questo scopo le elezioni sarebbero un trucco e la Costituente una immensa truffa ai danni del popolo italiano. Alcuni giustificano le attuali condizioni di emergenza con l’osservare che siamo al domani della guerra e che è quindi naturale che si trovino in circolazione molte armi. Ma su questo punto noi non intendiamo transigere in modo assoluto. Il popolo che quà o là comincia ad essere stanco dei partiti e a dimostrare una «atarassia» dilagantesi, non aderirà mai a sistemi politici dettati con colpi di forza. Si vuole anche porre oggi di nuovo in discussione un punto che a Milano fu concordato: l’effettuazione delle elezioni amministrative. In quelle zone – e sono molte nell’Italia centro-meridionale, dove è già compiuta la preparazione materiale – la consultazione amministrativa, anche se verrà fatta con un colorito parzialmente politico, rappresenterà un esperimento importantissimo negli sviluppi della ripresa democratica, se verrà adottata la formula della «proporzionale pura» che è la più idonea per attutire la violenza della lotta e che meglio risponde alle diverse modalità della consultazione. Ambiguità del Fronte popolare Nenni, ereditando una formula del Fronte popolare, ripete spesso: «politique d’abord». Strane parole oggi in cui accanto alle attività politiche occorre far fronte allo spettro della disoccupazione e della fame. Nell’azione governativa ci rendiamo quotidianamente conto di questo, e sentiamo che se lo Stato non riuscirà ad intervenire con energici provvedimenti finanziari la nazione andrà al fallimento; e lavoriamo per sostenere il bilancio con l’avocazione dei profitti di regime, una vigile politica monetaria, un sistema idoneo di tassazione, la ricerca di un credito internazionale. Senza le basi di una minima possibilità di vita economico-sociale sarebbe assurdo pensare ai problemi esclusivamente politici. Riguardo alla politica estera, della quale De Gasperi si riserva di parlare nel suo discorso conclusivo del convegno, accenna fin da ora al fatto che essa si svolge, come tutte le cose nel governo di coalizione, in modo necessariamente non sempre lineare ed uniforme. Gran parte degli italiani, forse a motivo di contingenti atti di simpatia e interpretazione estensiva di promesse e di aiuti, si culla nella speranza di una pace per noi poco dura. Purtroppo c’è invece il pericolo, che non sappiamo se riusciremo a superare, nonostante vi lavoriamo da mesi, che la pace acquisti per noi un carattere «punitivo». È una nota di pessimismo che per altro è doveroso fare: si delinea all’orizzonte una sistemazione internazionale basata non sulla collaborazione tra i popoli ma sul dominio dei popoli grandi sui piccoli e, in particolare, su quelli che sono stati loro per qualche tempo nemici. De Gasperi accenna a critiche apparse nel giornale dei comunisti alla politica nei confronti della Russia, che si vorrebbe passare come ostile o almeno poco sincera. Questo è falso perché si fa ogni sforzo per impostare anche i rapporti con la Russia a spirito di amicizia e di collaborazione. Ed è delittuoso appellarsi ai contadini della Valle Padana perché «buttino nell’immondezzaio» questi nemici, la Russia, quando invece una tale inimicizia non corrisponde affatto a verità. Anche nella politica interna si dovrebbe oggi essere pessimisti, se non ci fosse la fiducia nelle nostre forze temprate alla lotta durissima della liberazione, nella gioventù venuta nelle nostre file, nelle masse popolari che ci guardano con speranza. Al fondo della nostra azione c’è quel «bagaglio ideologico» che altri possono irridere o ripudiare, ma che per noi rappresenta il vero motivo di forza. Qualunque riforma avvenga, e noi siamo per riforme decise e radicali nel campo economico e sociale, sarà tanto più forte il bisogno della conservazione dei valori cristiani, delle forze morali. In una società in cui sia estesa la socializzazione, diffuso il controllo delle masse popolari (o dei loro delegati) su tutta la società, la missione di tutelare l’integrità del patrimonio spirituale cristiano renderà quanto mai necessaria la nostra funzione. Noi intendiamo, interpretando le aspirazioni popolari di questa tormentata liquidazione di un periodo di disastri e guerre, condurre un’azione politica non soltanto per il popolo ma anche con il popolo. Su questa strada è la sicurezza della libertà . 