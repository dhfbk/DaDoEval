Cari amici, sono particolarmente toccato da queste vostre accoglienze e da questo vostro entusiasmo; non ricadiamo tuttavia nell’errore di credere che l’Italia possa essere salvata da un uomo: questa salvezza dipende soltanto da voi, dal popolo. Se il popolo saprà comprendere e vorrà accettare la parola di un uomo sincero e cosciente. Ma è anche evidente che la parola di questo uomo non può avere nulla di miracoloso, deve invece cercare di interpretare i bisogni del popolo, tener conto della realtà ed ispirarsi alle possibilità che appaiono sicure ed effettive. È questo che io sto cercando di fare, al di sopra dei partiti, degli interessi faziosi e delle speculazioni di critiche politiche. Molte e gravi sono le questioni che debbono venire risolte per la risurrezione del paese. Il malcontento per quello che non si è fatto e non si è potuto ancora fare è comune a tutti i paesi europei piegati dalle devastazioni della guerra. Ma i forestieri che vengono in Italia si dichiarano meravigliati della nostra rapida attività ricostruttiva. Molto resta da fare. Tutti quanti che siete qui avete problemi di famiglia e di lavoro da risolvere e sapete quanti sforzi occorrono per risalire la china. Non si improvvisa. Tuttavia noi siamo giunti a un punto che due anni or sono non osavamo sperare. Da fratello a fratello, da compagno a compagno, in questa difficile ventura che viviamo io vi dico che non c’è che il lavoro che possa salvarci. Ed a questo proposito ho il dovere ed il piacere di esprimere la mia profonda ammirazione per l’impegno con il quale la gente delle varie regioni di Italia sta lavorando per rifare la propria esistenza e quindi l’esistenza stessa del paese. Abbiamo il bene supremo della libertà. Guai al lavoro coatto, ai piani escogitati e imposti ai diversi paesi, fra i quali vi è purtroppo quella Jugoslavia che è tanto vicina a noi. Chiedete ai profughi giuliani come si svolge la vita in quel paese che ci viene magnificato, anche perché sotto quel regime e con i metodi instaurati, gli scioperi non si fanno. Lo testimoniano anche quegli italiani di Albania che stentano purtroppo a ritrovare la via del ritorno in patria; lo confermano i contadini a cui è imposta laggiù una ben dura fatica sulla terra che non è più loro e non è più per loro. Perché non si consente di fare delle indagini sul sistema sociale introdotto attualmente in quella parte dell’Italia che purtroppo non è più italiana? Le sole grandi industrie che sopravvivono sono quelle siderurgiche e questo perché sono state tramutate in industrie belliche. Io non nego che da noi grandi progressi sono da raggiungere nel campo sociale, sia per i rurali, sia per gli operai. Ma tutto questo dobbiamo farlo avendo il massimo rispetto della libertà. Il peso fiscale va alleggerito in favore dell’artigianato e della piccola proprietà. Più di un errore va corretto. Premeva soprattutto, frattanto, fermare la svalutazione della lira e frenare l’ascesa dei prezzi. Si potrà parlare di riforme solo quando si sarà consolidata la situazione economica. Ma se questo governo non fosse riuscito a salvare la lira e a moderare i prezzi, dove saremmo andati a finire? Non era il governo ad andare a rotoli, ma bensì l’intero popolo italiano. Diminuito l’indice della contingenza, avremmo potuto risparmiare 7 miliardi annui sulle competenze spettanti agli impiegati statali; tuttavia questa economia è stata rinviata a migliori tempi. Ebbene nessun riconoscimento c’è venuto dall’opposizione che anzi ci muove critiche fortissime; ma io sono sicuro che se l’onorevole Scoccimarro fosse rimasto al ministero delle Finanze egli menerebbe vanto dei risultati raggiunti. Sceso ai banchi dell’opposizione egli accusa il governo di essere un governo di fame. Certo, bisogna riconoscerlo, tutto ciò che è stato fatto risale anche alla generosa e comprensiva cooperazione che, in ogni campo, ci ha dato una grande nazione amica, un grande popolo amico. Gli italiani che ho incontrato durante il mio viaggio in America sono stati unanimi nel dirmi che l’America è una nazione che merita fiducia. Là non esistono dittatori: i governanti vengono dalla vita del lavoro e sono liberamente eletti dal popolo: altrove quando uno diventa maresciallo non c’è che il Padre Eterno che possa metterlo in congedo! In America ciascuno professa la fede che ha scelto e in cui crede; ma quando si raduna il Parlamento, dai banchi della presidenza si invoca l’assistenza e la grazia di Dio sui lavori. Io mi sono detto che se i nostri italiani d’America stanno così bene ed hanno potuto dimostrare e far valere le loro capacità, ciò è dovuto da un lato al rispetto dell’autorità che li governa e dall’altro al godimento della libertà. Ecco perché gli aiuti che ci vengono dalla America sono quelli di un popolo fratello; aiuti di una democrazia che non ci strozza. E noi che siamo poveri in moneta e poveri di risorse, abbiamo la grande ricchezza della nostra civiltà e della nostra esemplare operosità. Accettando i soccorsi dell’America noi non abdichiamo alla nostra indipendenza. Ma quello che mi sorprende non è tanto la critica mossa dagli oppositori alla pasta che giunge già bella e fatta o per il carbone che potrebbe essere migliore, ma l’accusa rivoltaci in soprappiù per gli ausili che abbiamo dato alle industrie dell’Italia settentrionale, come se questi aiuti fossero andati ad impinguare il guadagno del padrone anziché ad assicurare il pane dell’operaio. Gli oppositori non si rendono conto che se mutassero al 18 aprile le attuali condizioni politiche ed economiche dell’Italia, anche le navi che vengono dall’America muterebbero rotta. Ed allora che farebbero gli oppositori; che farebbe quel Fronte che si dice popolare e che in realtà è invece contro il popolo? Oggi, grazie alle possibilità create dal governo, l’Italia può sperare di trovarsi fra dieci anni più ricca e più felice di prima della guerra. Occorre per questo un lavoro tenace; occorre il rispetto dell’ordine nel pieno godimento della libertà. A votare andremo tutti e i carabinieri serviranno soltanto a garantire a tutti l’esercizio di questo diritto, contrariamente a quanto sta succedendo in Istria. Ecco perché questo, anziché un governo nero, deve essere chiamato un governo luminoso. Il nostro regime di assoluta libertà non avrà più federali né rossi né neri: abbiamo governato col rispetto e nel rispetto di tutti e così continueremo. I sindacati, a loro volta sono e saranno liberi; bisogna però che ognuno mostri i suoi veri connotati. Falce e martello devono essere scesi a prezzi molto bassi, ora che nessuno ha oggi il coraggio di impugnarli e di adoperarli. Amici di Imperia, è solo e sempre volontà di pace quella che anima il governo nella custodia di un regime libero che non nasconde alcuno dei suoi fini. Noi abbiamo delle tradizioni cristiane. Vogliamo e dobbiamo difenderle, cancellando le inique calunnie che si sono usate contro il Vaticano e perfino contro il Santo Padre tentando di misconoscere l’infinita opera di bene compiuta dalla Santa Sede durante la guerra per la liberazione universale, iniziata e proseguita dalla Chiesa di Cristo, che apre le sue braccia a tutto il consorzio umano. Questi principi vogliamo attuare non solo nella politica interna ma anche in quella estera: vogliamo collaborazione con tutti perché è questa la strada per risolvere tutti i problemi anche i più ardui quale è quello della nostra cara Trieste. Questi sono i principi che dobbiamo perseguire se vogliamo arrivare alla giustizia sociale tra noi e fuori di noi. Dopo le due amare esperienze, il popolo italiano pensi che la salvezza sta nella pace e nell’amore fra tutti i popoli. 