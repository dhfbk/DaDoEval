Giovanni Kepler era nato a Norimberga nel 1571 da famiglia rigidamente ed attivamente protestante, aveva compiuti gli studi medi nell’ateneo luterano di Maulbronn e s’era laureato, prima che in matematica, in teologia alla facoltà protestante di Tubinga. I professori di Tubinga erano i rappresentanti più severi e più ombrosi dell’ortodossia luterana, i sostenitori più acerbi della cosidetta formola della concordia, di quella professione di fede cioè ch’era stata fissata nel 1580 da una parte per porre termine alle divergenze tra i fedeli di Lutero ed i seguaci di Melantone e dall’altra parte per troncare con un taglio netto ogni contatto del Luteranesimo col Calvinismo. Il giovane Kepler invece mostrava di avere già allora una concezione meno angusta e pensava che la Chiesa di Cristo stesse al di sopra delle sètte e fosse universale, comprendendo perfino quella Chiesa romana, nella quale i luterani, fedeli allo stile del maestro, vedevano l’anticristo e la gran bestia dell’apocalisse. In particolare poi in parecchie dispute e in conversazioni cogli amici, coi quali trattava volentieri siffatte materie, Kepler s’era rifiutato di aderire alla Formula concordiae , per quello che riguardava l’asserita ubiquità del Corpo di Cristo e la fusione delle due Nature e sosteneva invece, fondandosi sulla tradizione patristica, le due Nature distinte in una sola Persona. In ciò quindi Kepler si accostava ai cattolici, mentre per quanto riguardava la presenza del Corpo di Cristo nell’Eucaristia, andava sempre più inclinando verso i calvinisti. I professori di Tubinga lo chiamavano perciò «mezzo papista e mezzo calvinista», e tirarono un sospiro di sollievo quando il fervido ingegno del norimberghese, attratto sempre più dalle scienze matematiche, si dedicò quasi per intiero all’astronomia. Giovanni Kepler infatti nel 1593 accettò il posto di «matematico» presso il ginnasio protestante di Graz e colà prese anche stabile dimora, sposando quattr’anni dopo una nobile stiriana, Barbara Müller. Senonché nel 1596 assunse il governo della cosidetta Austria interiore e quindi anche della Stiria, l’arciduca Ferdinando, il quale risolse di ricattolicizzare i suoi paesi ereditari, richiamandosi al principio imposto dai protestanti nella pace di Augusta (1555): cuius regio, eius religio. Come cioè i principi protestanti, valendosi di questo principio, avevano espulso dai loro paesi le minoranze cattoliche così fece ora anche Ferdinando espellendo da Graz e dalla Stiria i protestanti che nell’ultimo cinquantennio vi erano immigrati o avevano aderito all’eresia. In un primo tempo però Ferdinando fece un’eccezione per il «matematico» e «astrologo» Kepler (egli non era ancora il celebre astromo quale fu celebrato poi); ma nel 1599, probabilmente perché si era saputo che il Kepler s’era frattanto occupato anche di controversie religiose, venne anch’egli assoggettato alla regola comune: misura che doveva parere meno dura perché l’astronomo aveva combinato già coll’imperatore Rodolfo II di recarsi in Boemia a lavorare assieme al celebratissimo matematico Tycho de Brahe . Stette infatti in Boemia fino alla morte di Rodolfo II (1612), ed in questo periodo pubblicò la sua ottica, la sua astronomia nova e iniziò le sue effemeridi . Nel 1612 il Kepler, che rimaneva nello stesso tempo stipendiato dell’imperatore, accettò il posto di matematico all’istituto provinciale di Linz. Linz era allora in mano dei luterani e precisamente di quelli di più rigida osservanza. Il pastore Daniele Hizler, che aveva dei dubbi sul conto del nuovo «matematico» pretese che, prima di salire la cattedra, sottoscrivesse senza riserva la formola della concordia. Ma Kepler era uomo retto e animo profondamente religioso. Ripugnandogli quindi di ricorrere a mezze misure o a scappatoie opportuniste, palesò francamente l’animo suo. In risposta Hizler lo escluse dai sacramenti e lo scomunicò in tutta forma. Invano lo scienziato, divenuto già allora un uomo illustre in tutto il mondo scientifico, ricorse al concistoro di Stoccarda e mise di mezzo tutti i suoi vecchi maestri, scrivendo dei ricorsi eloquenti e delle lettere piene di fervore religioso e dottrina teologica: la scomunica venne confermata ed egli dovette vivere a Linz come eretico vitando fino a che nel 1622 per le vicende della guerra dei Trent’anni la stessa comunità protestante di Linz venne sciolta (I). Uno dei crimini che i teologi luterani non perdonavano a Giovanni Kepler era la sua strenua difesa del sistema copernicano. È risaputo che il canonico di Frauenburg, Niccolò Copernico , dopo aver studiato a Bologna, Ferrara e Padova (1501) s’era ritirato in patria presso lo zio, vescovo di Ermland, al quale serviva di protofisico e di matematico. Fu qui che il Copernico, seguendo le orme recenti del cardinale Niccolò di Cusa († 1464) e del vescovo Giovanni Müller (Regiomontanus) , escogitò il suo sistema solare che espose nel 1543, poco prima di morire, nel suo libretto De revolutionibus orbium coelestium, che dedicò al pontefice Paolo III . Questo libro, che doveva abbattere il sistema tolemaico e aprire nuove vie alla scienza moderna, rimase indisturbato per 70 anni e sotto 13 papi e probabilmente nessuno se ne sarebbe allarmato se in Italia, ai tempi di Galilei, non si fosse voluto portare per forza la polemica sul terreno dell’esegesi biblica. I cattolici, in fondo, memori dell’atteggiamento dei santi Padri e ricordando che S. Tommaso stesso ad una questione simile aveva data la risposta: Videtur tamen mihi contrarium posse tollerari absque fidei periculo , potevano ben assistere serenamente agli ulteriori sviluppi dell’ipotesi copernicana. I luterani invece furono subito addosso al povero canonico di Frauenburg. Lutero lo chiamò senz’altro un pazzo, Melantone lo giudicava uno stravagante ed in genere la scuola di Wittenberg, nella sua gelosa preoccupazione per la Bibbia, lo condannava senza remissione. È naturale quindi che anche il Kepler, il quale, nel suo Prodromus e nelle sue Epitome astronomiae copernicanae si fece del nuovo sistema il più convinto ed efficace banditore, fosse guardato ostilmente dai suoi teologi e pastori. E pensare che una storiografia da strapazzo ha tentato di fare del Kepler una vittima dei… gesuiti! La storia vera dimostra invece che i cattolici trattarono il Kepler con deferenza e con amicizia, offrendogli quell’aiuto ch’egli aveva cercato invano presso i suoi correligionari. Amico costante ed efficace in tutti i frangenti della vita gli fu Herwart von Hehenburg , il cattolico cancelliere del duca bavarese, il quale, quando il Kepler doveva lasciare Graz, lo mise in relazione con Thycho de Brahe e lo raccomandò a parecchi funzionari imperiali di Praga. Buon amico gli si dimostrò anche Ernesto , arcivescovo e principe elettore di Colonia il quale, conosciutolo a Praga, gli lasciò in dono un tubus, regalatogli da Galileo Galilei e fece stampare a sue spese le Dioptrice . Rapporti cordiali ebbero con lui gli abati di Admont e Kremsmünster, il nunzio pontificio alla corte di Graz Porzia e il nunzio di Praga, i quali s’incaricarono talvolta di trasmettere le lettere di Kepler in Italia. Il più curioso è – come notava recentemente anche il Fülöp-Miller nel suo libro sui Gesuiti – che i suoi più validi amici e collaboratori vanno proprio ricercati tra le file di coloro che vengono descritti come i rappresentanti più tipici della reazione. Nel 1600, quando il Kepler fu bandito da Graz, chi intervenne ad invocare ed ottenere per lui notevoli agevolazioni se non il P. Deckers S. I. , matematico all’università stiriana? Un altro Padre, lo Zucchi , gli regalò il primo cannocchiale che possedesse. E quando per l’opposizione dei suoi correligionari, non sapeva più ove stampare le sue famose effemeridi, ecco i Gesuiti offrirgli la loro tipografia d’Ingolstadt. Il P. Ziegler di Magonza raccoglie per il Kepler dati astronomici e per sua intercessione lavorano a tale scopo anche gli altri astronomi della Compagnia in Francia, Italia e Portogallo; il suo carteggio coi padri Curtius, Serarius e Gulden dimostrano quanto attiva e feconda fosse la sua corrispondenza cogli scienziati della Compagnia. Il P. Gulden che dimorava a Vienna ci compare addirittura come il procuratore del Kepler nelle numerose vertenze ch’egli ebbe presso la corte imperiale. Vero è che i Gesuiti, specie i padri Gulden e Curtius tentarono anche d’indurre il Kepler, del quale ammiravano il nobile sentire e la profondità delle convinzioni religiose, a passare il Rubicone e farsi cattolico. Ma le loro lettere lungi dall’essere «ispirate ad arti diaboliche», sono commoventi per l’affetto veramente fraterno che tutte le pervade: Kepler lo sente e lo apprezza, ma le resistenze della sua educazione sono ancora troppo forti in lui. Quando in un viaggio fatto a Ratisbona per presentare le sue rimostranze all’imperatore, lo colse non ancora sessantenne la morte, il pastore che lo confortò moribondo annunziò che il grande astronomo era morto protestante, perché alla domanda per qual mezzo credesse di farsi salvo rispose: Unico Salvatoris nostri Iesu Christi merito; in quo scilicet omne refugium, solatium et salutem suam fundatam esse testari. Risposta che può ben avere anche un senso cattolico e che, comunque, non autorizza certo ad aggregare lo scienziato ai settari che in quel tempo, freschi ancora dello stile di Lutero, imprecavano a Roma come alla moderna Babilonia. I Nel 1920 aveva dovuto una volta accorrere da Linz in patria per salvare la madre, ch’era stata accusata di stregoneria dall’Obervogt di Leonberg. 