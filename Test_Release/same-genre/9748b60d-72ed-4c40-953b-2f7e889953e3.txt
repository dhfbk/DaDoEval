Trentino in arretrato di cinquant’anni. – Un rilievo di Bissolati e F. Pasini. – Opinioni della stampa tirolese e del governo austriaco. – L’errore dei giudizi sommari retrospettivi. – Come si parlava e si pensava ai tempi della mobilitazione generale nel Trentino. Siamo in arretrato di cinquant’anni, in confronto delle vecchie provincie, e nel Trentino si respira il tanfo di mezzo secolo addietro . Bisogna quindi accelerare il ritmo della nostra trasformazione, spogliarci in fretta delle nostre vesti poco pulite e forzare il nostro chiuso carattere isolano, del quale si compatiscono le origini ma che oramai è troppo duro per venir sopportato più oltre. Cinquant’anni, comprendete; e la nostra situazione equivale – per la lingua, i costumi, le idee – alla situazione verificatasi nelle altre provincie «or è mezzo secolo». Di fronte a quest’antipatica e insultante affermazione verrebbe voglia di chiedere: con quali provincie, di grazia? E statuire i confronti colla lingua, coi costumi, colle idee delle 69 provincie d’Italia, ad una ad una, dalla Sardegna fino al Friuli. Ma i confronti sono odiosi e ci ripugna una schermaglia polemica che pur essendo una difesa, potrebbe venir interpretata come una sminuita valutazione di altre parti d’Italia. Tuttavia ci sia lecito dire che una regione la quale non ha analfabeti, che mantiene la scuola obbligatoria fino ai 14 anni, che nella statistica della delinquenza si trova ultima e che invece viene prima per quello che riguarda la sua cooperazione di credito e di consumo, una tale regione non merita l’accusa di essere in arretrato di cinquant’anni. Ammettiamo che ci manchi la verniciatura formale, di cui altrove si adornarono le pubbliche costumanze negli ultimi lustri; ma la vernice e lo stile si sviluppano da sé nel mutato clima storico, né se questo esistesse, varrebbe il nostro «carattere isolano» a resistervi. Per questo sovratutto non è necessario di svalutare il passato, tutto il passato del nostro Trentino. Bisogna invece inalvearlo nella storia nazionale, della quale esso stesso è parte non ingloriosa. I signori del «Giornale di Trento» fanno la grazia ai trentini di riconoscere che tale patrimonio di benemerenza regionale in confronto alla nazione esiste; ma il rilievo è monco. Forse, tra le moltissime che potremmo fare, gioverà a completarlo questa citazione dal famoso discorso di Leonida Bissolati, tenuto all’Augusteo, durante la guerra : (12 luglio 1918). – «Perché noi dobbiamo esservi [ai Trentini] riconoscenti di aver mantenuto viva la fiaccola della italianità contro le suggestioni perfide dei materiali interessi; vi dobbiamo riconoscenza infinita per avere voi piccolo popolo di una povera provincia, tenuto fermo contro la gigantesca pressione del germanesimo… Serbaste ardente la fiaccola anche quando l’Italia stessa pareva quasi preoccupata di spegnerla». E un’altra citazione viene a proposito, di un trentino questa, ma di un trentino al quale, crediamo, non si possa rimproverare spirito localista, F. Pasini , il quale, come epilogo del «Martirio del Trentino», scrive alla fine della guerra: «Ma io non scrivo per assegnare de’ premi a singoli partiti. Volevo piuttosto rilevare la compattezza morale di questo piccolo Trentino, l’alto significato, non per i trentini soltanto ma per tutti, di un cristiano che, fra popolazioni gelosissimamente attaccate al loro focolare, ha trovato i difensori più tenaci d’un’idea religiosa universale; di un socialista nel quale l’idea della patria ha trovato, in nome dell’umanità, la sua più pura e completa sublimazione». Qui il Pasini, come è chiaro, esalta nello stesso epilogo l’eroismo dei combattenti in C. Battisti, e la forza di resistenza dei trentini all’oppressione politica nella persona del vescovo Endrici. Senonché, giunti al punto di riconoscere al Trentino un passato non inglorioso, voi intendete ridurlo a patrimonio di pochi, escludendone la maggioranza della popolazione che s’è data una rappresentanza politica nel partito popolare. Secondo voi i popolari non hanno partecipato mai alla difesa delle questioni nazionali. Ed ecco che, per odio di parte, voi fate un torto grave alla maggioranza di questa regione e continuate nella vostra opera di svalutazione. Potremo ricordarvi nomi e fatti notissimi e riaffacciare alla vostra considerazione sovratutto il periodo della lotta contro la germa-nizzazione che, nella sua fase acuta, va dal 1905 al 1914. Ma poiché sembra che questa volta facciate credito almeno ai liberali, eccovi un giudizio riassuntivo di un liberale, P. Pedrotti, nel «Trentino dal ’66 al 1914» (vedi il citato «Martirio dei Trentino») : «Infirmare la fede italiana dei clericali trentini durante la loro breve, ma fortunata ascensione, sarebbe errore»; e l’avv. Marzani , completando questo giudizio, con uno sguardo al nostro atteggiamento durante la guerra scrive nello stesso libro: «L’internamento del vescovo, l’atteggiamento alla Camera dei più autorevoli deputati cattolici – gli on. Conci, Degasperi, Gentili e Grandi – il confinamento e il carcere di numerosi sacerdoti diedero lustro al partito cattolico trentino». In quanto al giornale che scriviamo, per istruzione vostra, non abbiamo che a rimandarvi ai giudizi che esprimeva sul nostro conto la stampa austriaca e specie la tirolese. Tra mille, ecco qua come venivamo classificati dalla Tiroler Wehr o Difesa del Tirolo, un periodico bilingue che si distribuiva gratis fra le masse rurali: «Luridi libelli, diretti da gente che puzza di nazionalismo italico, che tradisce l’Impero». Ed erano tempi in cui simili giudizi non rimanevano senza conseguenze. Ma che più? Vi basti ricordare un documento storico del tempo della guerra, d’inequivocabile valore. Nel maggio 1916 il vescovo mons. Endrici, internato ad Heiligenkreuz riceveva dal ministro dell’istruzione e dei culti un atto d’accusa, che doveva motivare la sua revoca e quest’atto di accusa, costituito da 5 capi, al quinto punto suona così: «L’organo ecclesiastico (?) Il Trentino, che si pubblica nella stamperia vescovile (?) e si redige dagli amici intimi del P. Vescovo, ha trascinato tutto il clero nella lotta nazionale. Esso segue evidentemente una corrente antiaustriaca». Queste ed altre documentazioni l’osservatore o il politico imparziale che, per non essere trentino, non può sapere per esperienza propria, può trovare oramai in parecchie pubblicazioni storiche del dopoguerra; né noi sentiremmo il bisogno di rinfrescare la memoria, quando altri non insistesse in affermazioni che sono atte a sminuire la figura morale della nostra provincia. E rinunziamo a ripetere per la centesima volta, che le nostre idee amministrative sugli enti locali, condivise da vaste correnti in tutto il regno, non hanno alcun rapporto col sentimento d’italianità. Piuttosto aggiungiamo ancora un’osservazione di carattere generale. Si parla di abbattere muraglie cinesi, di unificare, di assimilare spiriti e istituzioni. E sta bene. Ma non si dimentichi che per arrivare ad intendersi, bisogna avere comprensione per le situazioni storiche nelle quali i fatti si sono svolti e per la relatività di spazio e di tempo che li ha determinati. L’altro giorno, per esempio, abbiamo sentito da un giovinotto, che pur trovava umanamente giusto l’accenno della sig.ra Battisti agli altri orfani della popolazione trentina, esprimere le più dispettose meraviglie sul numero – ch’egli diceva notevole – dei trentini morti in guerra come combattenti dell’esercito austriaco. Ma come fu possibile? chiedeva sinceramente stupito. Allora noi abbiamo ricordate alcune circostanze di tempo e di luogo che fecero effetto. La grande maggioranza dei caduti, dovettero soccombere nell’estate, nell’autunno 1914 e nell’inverno del 1915, cioè prima ancora che l’Italia entrasse in conflitto e durante il contrastato periodo della neutralità. Le prime classi vennero colte d’improvviso sui campi e nelle officine dalla mobilitazione generale, mentre le dichiarazioni di neutralità dell’on. Di S. Giuliano e il telegramma del re venivano decantati dall’Austria come prove d’amicizia e su tutte le piazze, non esclusa piazza Dante, le musiche militari suonavano gli inni delle «tre potenze alleate». Le notizie che venivano dall’Italia erano fatte apposta per aumentare la confusione. Mussolini allora era ancora all’Avanti! e il 30 luglio parlava al Lirico a Milano intimando: «Voi governanti d’Italia non dovete uscire dalla neutralità, se no vi immobilizzeremo colla forza» e i nazionalisti a Roma si dichiaravano per una partecipazione cogl’imperi centrali, tanto che Forges Davanzati in una seduta del gruppo romano ammoniva contro «quella corrente di sentimentalismo austrofobo, che è il più grave ostacolo alla diffusione nel paese di una chiara ed esatta nozione degl’interessi italiani» e Maffeo Pantaleoni ricordava che «abbiamo degl’impegni con altri paesi, e questi devono essere mantenuti a qualunque costo». Che meraviglia se la gran massa della nostra gente, educata per tanti anni alla politica della triplice, si trovasse nella tradotta e sotto il fuoco dell’artiglieria russa, prima ancora d’aver capito se l’Italia si preparasse o meno alla guerra o con chi! Né poi l’orientamento fu presto e facile ché, né la vita lontana del campo galiziano o carpatico né gl’intervalli di cura o riposo negli spedali di un paese, come il nostro, il quale di fronte all’Italia era tenuto in stato contumaciale, facilitavano le informazioni. Si ricostruisca dunque la situazione reale di quei giorni, la si giudichi cogli elementi d’allora e si vedrà come tanto più mirabile fu lo spirito divinatorio dei pochi, quanto spiegabile il disorientamento dei più. Onde, come sarebbe inesatto il giudizio su qualunque altra provincia del regno, fermandolo a qualche episodio di disfattismo o a qualche periodo di neutralismo, così nel suo divenire, nel suo maturare, nel suo evolversi fino alla sua fisionomia finita va giudicato anche il Trentino, quando se ne vuole fissare l’opera ed il valore entro il risorgimento della nazione, e per l’ultima guerra d’indipendenza. 