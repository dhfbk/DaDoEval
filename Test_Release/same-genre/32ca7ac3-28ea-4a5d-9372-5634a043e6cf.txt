[…] Il discorso dell’on. Degasperi sulla situazione politica L’on. Degasperi accolto da applausi, esordisce ricordando che il primo pensiero dei trentini, appena ripresa la vita politica, fu quello di affermare che l’assetto definitivo delle nuove provincie non poteva venir stabilito senza il concorso dei trentini stessi e precisamente non prima ch’essi avessero propri rappresentanti elettivi. Questo principio fondamentale ispira l’ordine del giorno della Consulta del giugno 1919 e ritorna insistentemente nella protesta che la Consulta votò contro il fatto che, senza sentire il nostro parere s’era stabilito autocraticamente il sistema provvisorio di governo che doveva sostituire quello militare e che si basava sull’ufficio delle nuove provincie, su i due commissari generali, e su una Consulta centrale con due sezioni, nominata dal Governo. La direttiva Il partito popolare ebbe su questo terreno una direttiva logica e costante, purtroppo non sempre mantenuta da altri partiti. Ricorda in proposito l’ordine del giorno votato dal congresso di Bologna al 16 giugno e presentato dall’on. Gentili, la risoluzione di due nostri comizi convocati a Trento prima e dopo la nomina del commissario generale. L’on. Nitti parve voler tener conto di questo punto di vista, quando il partito popolare italiano, facendosi eco delle nostre proteste, chiedeva al presidente del consiglio un formale impegno sulla direttiva del governo. Allora l’on. Nitti rispondendo alle precise questioni che gli venivano poste rispose in iscritto al 25 luglio: 1. Il Governo farà ogni sforzo perché le elezioni politiche delle terre redente avvengano contemporaneamente alle elezioni generali e accetterà gli emendamenti relativi che venissero preposti durante la discussione della riforma elettorale. 2. Nel breve periodo fino alle elezioni il Governo assicura il massimo rispetto alle autonomie locali e scolastiche, reintegrandole ove fossero state intaccate durante il regime militare e ciò riguardo anche alle popolazioni tedesche. 3. Il governo accetta pienamente il terzo postulato il quale suonava: Nessun mutamento nel regime degli enti locali può essere introdotto fino a che la rappresentanza elettiva delle terre redente non vi concorra col suo voto. Ancor più il capo del Ministero aderì al nostro punto di vista, emanando il 2 agosto 1919 la nota circolare-programma per i nuovi commissari, la quale tra altro diceva: «Noi vogliamo mostrare ai nostri nuovi concittadini che contro ogni tendenza livellatrice e assorbente, l’Italia intende risolvere sollecitamente e razionalmente i loro problemi, e attuare un organico programma di azione civile, amministrativa ed economica, ma che vuole rispettare le loro leggi e condizioni speciali, i loro usi e le loro tradizioni. Noi vogliamo fare anzi di molti istituti politici e sociali delle nuove terre, e fra questi in ispecie delle autonomie comunali, provinciali, utile studio per le riforme nel Regno; noi vogliamo risparmiare ogni turbamento nelle abitudini e negli interessi, e le popolazioni tanto provate saranno nel loro paese, com’è naturale, preferite in ogni campo della vita nei consigli e negli uffici. Non vogliamo ripetere oggi – le conseguenze ne sarebbero più gravi per le condizioni nazionali e politiche – gli errori del 1866. Evitiamo energicamente le invasioni burocratiche pertinacemente assimilatrici e calmiamo il furore di assimilazione e decomposizione con cui anche ora come allora per opera di piccoli irresponsabili si tenta di invadere le nuove provincie». I fatti L’oratore si chiede quale sia stata invece la pratica del governo al confronto di questo programma e di queste promesse. L’on. Degasperi ricorda ancora che nella seduta della Camera del 9 agosto, trattandosi la riforma elettorale e precisamente l’art. 21 riguardante le nuove provincie, l’on. Nitti, rispondendo agli on. Peano , Cameroni e Morpurgo si impegnò a sentire prima di stabilire le circoscrizioni elettorali, i rappresentanti politici delle popolazioni redente. La praticata fu invece una continua contradizione contro tale direttiva e contro tali impegni. In tutte le questioni più gravi, il parere dei trentini o non fu provocato o fu sorpassato. Ultimo esempio quello recente delle trattative per l’autonomia tedesca. L’oratore e con lui la maggioranza degli amici hanno sempre ritenuto come inevitabile che all’Alto Adige venga concessa una forma di amministrazione separata, ma hanno però sempre sostenuto che tale forma doveva scaturire da trattative comuni, dalle quali essa risaltasse come corollario della soluzione del problema autonomistico delle nuove provincie in genere ed hanno, come s’è visto, sempre insistito che niente doveva ad ogni modo essere tentato o pregiudicato, prima che i rappresentanti eletti non vi potessero concorrere col loro voto. Invece anche recentemente il governo ha pregiudicata la questione provinciale, dopo aver fatte trattative unilaterali coi tedeschi e prima di aver trattato coi trentini. Si può essere partigiani in massima delle due provincie, ma c’è sempre da stabilire il come, il quando ed il tempo ed in ogni caso la questione è troppo seria, perché i partigiani di qualsiasi soluzione non avessero prima il diritto d’esporre ampiamente le ragioni e i pro e i contro. Si può essere per la più ampia conciliazione fra i popoli e per obliare tutto il passato, ma il governo è cattivo psicologo se crede di poter esigere che i trentini si dimentichino fino al punto di lasciarsi trattare come cittadini in seconda al confronto dei Toggenburg e Peratoner . In quest’adunanza, dice l’oratore, sono cadute talvolta delle parole assai forti; ma qual meraviglia se il governo stesso con il suo contengo debole di fronte ai prepotenti, insegna che non tiene conto delle ragioni, ma della forza, con cui vengono sostenute? L’oratore dichiara che per parte sua il partito popolare non ha lasciata passare occasione per non lasciar dubbi intorno ai suoi intendimenti in proposito anche riguardo alla procedura da seguirsi, cercando di guadagnare a questa causa l’appoggio di un forte partito, qual è il popolare italiano e sovrattutto insistendo per le elezioni. Se tutti i partiti avessero fatto altrettanto, non saremmo oggi a questo punto. Il discorso è stato spesso sottolineato da fragorosi applausi. L’assemblea ha votato quindi all’unanimità il seguente ordine del giorno: Il principio democratico, l’autonomia, le elezioni […] 