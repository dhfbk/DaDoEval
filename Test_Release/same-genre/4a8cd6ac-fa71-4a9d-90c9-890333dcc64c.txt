Signor Luogotenente. Le Innsbrucker Nachrichen dei 27 maggio ebbero la bontà di occuparsi della lettera aperta ch’io le diressi per mezzo del Trentino, e con brevi, ma eloquenti parole, mi chiarirono la situazione. «Cosa strana! – esclamano le Innsbrucker Nachrichen – il Trentino si rivolge a un’autorità che, anziché combattere, deve piuttosto appoggiare il Volksbund. O non sa il Trentino che il Volksbund, raccogliendo gli uomini fedeli alla provincia, cura uno degli affari più importanti del Governo?» Queste parole furono per me come un lampo in mezzo alla tempesta. Finalmente capisco, perché Ella permette agli impiegati tedeschi di far parte del Volksbund, e perché il Volksbund può prendersi la libertà di sorpassare impunemente i suoi statuti o di invocarne giudaicamente la lettera per eludere lo spirito delle leggi . Il Volksbund cura gli «affari», anzi gli «affari più importanti del Governo!» Ciò che il Governo tentò inutilmente per lunghi anni, ciò che i tempi più progrediti gli impediscono di fare a visiera aperta e in persona propria: tutto questo il Governo lo fa per mezzo del Volksbund. Quindi gli impiegati possono entrarvi a bandiera spiegata; quindi lo Psenner, amministratore postale superiore, può presiedere il gruppo maschile di Bolzano e salutare pubblicamente in un discorso politico i soci intervenuti al congresso generale del Volksbund. Per contestare l’ingiusto privilegio concesso agli impiegati tedeschi, si va dicendo che lo scopo del Volksbund è altamente «patriottico e dinastico», poiché tende a salvare l’unità della provincia e impedire il primo passo che condurrebbe fatalmente il Trentino in braccio all’Italia. Ridicole gonfiature e vergognose menzogne! Il Vorarlberg, possiede già molto più di quello che domandano i trentini: è rotta per questo l’unità provinciale? I tedeschi della Boemia chiedono l’autonomia: si osa perciò diffamarli e combatterli come irredentisti? E sì che nel loro mezzo vi sono i gruppi numerosi dei pantedeschi e dei tedeschi radicali, che notoriamente avversano l’Austria con la sua dinastia e sospirano la grande Germania legata ai destini degli Hohenzollern! L’unità della provincia e lo spettro dell’irredentismo sono due pretesti, per promuovere sotto l’egida del Governo l’intedeschimento del Trentino. E poi si dice che il Volksbund non ha scopi politici! Dovunque io mi volga e quale che sia il fine della società. Il vero, ch’io asserisco e che troppo spesso gli avversari nei momenti della passione più acuta professarono, o il fittizio, che mettono innanzi, quando vogliono ammantarsi di una parvenza di legalità; sempre e poi sempre il Volksbund si presenta come intento a un’opera eminentemente politica! Signor Luogotenente! Sarebbe Ella disposto a chiudere gli occhi, se gli impiegati italiani fossero membri o capi di una società rivolta ad ottenere l’autonomia del Trentino, fosse pure la semplice autonomia amministrativa? E che farebbe, se questa società tendesse a invadere il territorio tedesco o anche solo a riconquistare gli italiani imbastarditi o a salvare i pericolanti? Che cosa farebbe? La domanda è superflua. Non troverebbe fulmini abbastanza, per incenerire gli sciagurati. E costà fuori guarda e tace? O crede proprio siamo senza fegato o senza cervello? Se Vostra Signoria tace, se tollera che il Volksbund fondi gruppi perfino fuori dell’Impero, se permette che con mille arti disoneste attiri nelle sue file poveri contadini italiani, vergognosamente traditi; se consente che gli impiegati dello Stato concorrano a questa impresa brigantesca e le si mettano a capo; se Ella lascia passare tutto questo cumulo di illegalità, di ingiustizie, di offese, di provocazioni senza fiatare, hanno ragione da vendere le Innsbrucker Nachrichten quando affermano e stampano che il Volksbund fa «gli affari del Governo». E noi, rammemorando giorni lontani ma di cui non sarà mai cancellata la triste memoria dovremo dire: «Fu tempo che, fingendo di farci l’elemosina per sollevare la nostra miseria, ci si imposero le scuole tedesche. Fu tempo che un consigliere aulico di nome italiano vaneggiò di corrompere il carattere del Trentino; e le promesse, le minacce, lo spionaggio dilagarono nella nostra patria, dove essere trentino si dipingeva come un delitto di alto tradimento». Quei tempi sono passati. La feroce persecuzione fallì. Gli eroi che la condussero, sono spariti o il tempo illanguidì la memoria delle loro gesta. Ma se qualche cosa valesse a ridestarla e a ridestare con essa le proteste, le ire, gli sdegni, sarebbe se i trentini dovessero convincersi che l’opera del Volksbund è una manovra del Governo, che lascia perseguitare e insultare dai cittadini della Germania e tirapiedi del Tirolo, i cittadini italiani dell’Austria, con evidente violazione dei supremi diritti che la natura e le leggi accordano ad ogni popolo. Uno per molti PS: Mi permetta, signor Luogotenente, di aggiungere una postilla. Una ragazza di Bolzano, a nome di tutte le scolare di quella città, offerse al signor Wackernell, presidente del Volksbund, un mazzo di fiori. Ricorda, signor Luogotenente, che a Trento fu invece proibito di concedere vacanza agli alunni delle scuole cittadine nell’anniversario dell’inaugurazione del monumento a Dante ? Eppure, dinanzi a quel monumento sta una scritta, molto diversa dalle parole di Walther citate a Bolzano dal signor Wackernell. Parole improntate alla smisurata superbia di quei teutoni che, a somiglianza dei farisei, si stimano superiori a tutti gli uomini. E in quella bella compagnia comparve un cristiano-sociale, un deputato, un prete! Psenner, Wackernell, Rohmeder, Meyer, Steck! Che bel gruppo, non è vero? L’aquila tirolese e l’aquila dell’Impero possono posarvi sopra a tutto loro agio! 