Io dirò alcune cose, poi, sono a disposizione di chi mi domanda, perché non so quali punti voi desiderate siano maggiormente delucidati. Vorrei richiamare la vostra attenzione, direi così da collega nei riguardi della missione della stampa nell’interesse del nostro Paese. Vorrei pregarvi di essere molto prudenti quando si tratta di rapporti internazionali, di relazioni internazionali. Questa mia preghiera riguarda parecchie situazioni, ma fra l’altro anche quella della Russia, dei nostri rapporti con la Russia. Qualche volta, qualche articolo, qualche polemica di carattere legittimo in tempi normali fa impressione a chi ne fa la raccolta e la sottoponga ad un ministro o a un diplomatico, come se in Italia ci fosse tutta una organizzazione contro un dato Stato, contro un dato atteggiamento, ciò che non è vero. Dobbiamo tenere conto, data la situazione difficile che attraversiamo, che tutte le suscettibilità debbono essere prudentemente misurate; quindi io vorrei pregare anche quei giornali che forse per alcuni punti di vista ideologici possono essere urtati contro le notizie che vengono da radio Mosca. Nella risposta pregherei di non toccare il governo russo come Stato, la posizione particolare della Russia, non confondendo lo Stato con la dottrina e col comunismo in particolare. A questo riguardo non è che alcuno mi abbia chiesto di fare questo appello, ma è che a non farlo porta conseguenze spiacevoli per il nostro Paese, mettendo quasi in una certa linea di combattimento, ciò che non è vero, perché noi in tutti gli atti ufficiali abbiamo riconosciuto la grande opera fatta dalla Russia nella liberazione dell’Europa, e la grande opera che può sviluppare in avvenire; non abbiamo lasciato ombra alcuna nella nostra politica ufficiale da farci mettere in un blocco antirusso. Noi abbiamo una posizione che ci compete modesta ed equilibrata, è una posizione che compete al nostro Paese in questo momento, ma c’è anche la giusta libertà di difendere i principii dal punto di vista ideologico e generale della politica internazionale. Aggiungo, dopo queste parole che riguardano la Russia, un’altra preghiera di essere un poco più esatti per quel che riguarda la posizione del governo, la posizione del Ministro degli Affari Esteri, soprattutto, quando si tratta di questioni territoriali. Per esempio che cosa è avvenuto un giorno? Ho avuto l’onore di essere intervistato dal signor Brown del «New York Times», intervista che ho fatto liberamente senza chiedere di controllarla, come dovevo fare di fronte ad un giornalista di quel taglio, di quella importanza, di quella fiducia. Intervista che è stata mandata. Come vi dicevo, io il testo non l’ho rivisto. Intanto ne è venuto fuori un sunto dell’United Press e i giornali lo hanno riportato dando un significato contrario a quelle che erano le mie parole. Il signor Brown è stato così gentile da mandarmi subito una smentita della quale avrei potuto approfittare di fronte alla stampa. Io avrei offerto alla Jugoslavia Fiume e Zara; la posizione era del tutto diversa e il signor Brown è stato così gentile e leale da dichiararlo. Io ho lasciato cadere la cosa, in quel tempo, perché avevo altre cure. Ma che sui giornali italiani, a Roma, si metta su due colonne che il Ministro degli Affari Esteri italiano cede alla Jugoslavia Trieste ecc.! Non bisogna indebolire la posizione del Ministero degli Affari Esteri italiano nelle nostre trattative. Io vorrei che teneste conto di queste preghiere che vi faccio nell’interesse del Paese. La stessa osservazione va anche agli uomini politici. Certe discussioni di politica interna hanno un riflesso, soprattutto alla frontiera. Nel Bollettino dell’Unione Valdostana si è parlato di una rinnovata agitazione in Val d’Aosta, ciò è un pretesto; perché era lungi l’intenzione di eccitare la Val d’Aosta al separatismo, anzi è tutto il contrario. Scrivendo l’articolo è stato dichiarato che l’autonomia era una cosa imprevista. Queste dichiarazioni che avevano carattere di politica interna, hanno avuto subito riflessi alla frontiera di un nuovo movimento separatista. A questo riguardo io direi che bisogna che ci proponiamo molta misura, perché tutti i nostri atteggiamenti di politica interna hanno un riflesso all’estero. Ho da richiamare la vostra attenzione sopra l’Alto Adige. Oggi avrete ricevuto un comunicato o lo state per ricevere che richiama l’attenzione sopra un colloquio, una conferenza e deliberazioni rispettivamente avute tra me e il prefetto di Bolzano, consigliere di Stato Innocenti, il quale ha sviluppato una grande azione, una benemerita azione di chiarimento, di buoni rapporti con i cittadini italiani di lingua tedesca e che ha visto quasi raggiunti i suoi sforzi per la elaborazione definitiva del progetto di autonomia, ma che ha dovuto annunciarmi che in questo momento il partito separatista si rifiuta di entrare nella Commissione ad hoc costituita per non compromettere il plebiscito. Nessuno ha parlato di plebiscito. Una notizia che è uscita da Londra metterla in un articolo su due colonne con la massima indifferenza…: questo vorrei che evitassimo di fare perché riportare delle notizie, e dandone un collaudo, senza sapere le conseguenze che ne derivano, non è cosa da fare. Di ciò se ne avvalgono, naturalmente, gli interessati dicendo: guardate qui anche la stampa italiana ne parla. Sono tutte induzioni, sono tutti cavalli di ritorno che vengono fatti per ottenere lo scopo. Naturalmente in Alto Adige le notizie vengono da Innsbruck, dove c’è una organizzazione di agitazione che ha contatti con diverse autorità militari e che mette molto in imbarazzo inventando delle notizie che vengono sfruttate in modo tale che la collaborazione viene meno per questi falsi miraggi. Per l’Alto Adige vale quello che abbiamo detto altre volte; nulla è modificato e l’Italia non può cambiare il suo atteggiamento che è composto di due parti: difesa assoluta per molteplici ragioni che ho già spiegato altre volte e che vi sono note per le pubblicazioni ufficiali che vi sono state fatte, per la frontiera del Brennero. Concessioni più larghe sono state fatte ai cittadini di nazionalità tedesca perché non solo conservino la cultura, la lingua e la coltivino, ma perché possano conservare il modo di vivere ed il costume attraverso una forma di autonomia amministrativa. E qui avete notato il telegramma che io ho mandato subito al Prefetto di Bolzano appena si è avuta notizia di quell’incidente, dell’attentato cioè al monumento di Andreas Hofer . Io non credo che un italiano abbia potuto commettere una simile sciocchezza, io credo, piuttosto, in agenti provocatori di altra specie. Oggi in Alto Adige esistono tanti forestieri di tutte le razze. Disgraziatamente una epurazione in quel senso in Alto Adige è assolutamente necessaria per gli interessi dello Stato Italiano. Noi non vogliamo toccare nessuno di coloro che hanno diritto di rimanervi ma non è possibile che fra le Alpi si rifugino tutti i fuggiaschi dell’Europa. Noi abbiamo il rispetto più profondo dei sentimenti di coloro che venerano e ricordano Andreas Hofer, che era un difensore dell’indipendenza e della libertà contro un dittatore come Napoleone. Sarebbe curioso che noi che siamo appena usciti da una dittatura e da un militarismo avessimo una nota di biasimo verso un uomo che fu un organizzatore di partigiani dell’epoca e fu contemporaneamente una vittima eroica ed ha pagato con la sua vita la causa della libertà. Detto questo vorrei richiamare l’attenzione sopra il comunicato pregandovi di non metterlo in un cantuccio piccino piccino. Qui si parla, soprattutto di diritto linguistico; è facile fare un decreto e dire: tutti i cittadini hanno lo stesso diritto sia se sono di lingua tedesca o di lingua italiana; ma l’applicazione è difficile perché non vi sono tanti funzionari bilingui. I funzionari tedeschi che conoscono bene l’italiano per poter comunicare con il centro sono rari. Noi abbiamo bisogno di preparare ed educare i segretari comunali. Sembra una cosa facile, ma sono i funzionari che hanno più da fare nei piccoli comuni di montagna, nei piccoli centri. È un problema grosso. Abbiamo da una parte i segretari comunali che difendono i propri diritti e dobbiamo cercare di collocare i segretari comunali esistenti altrove per sostituirli subito con altri buoni. Noi dobbiamo fare una serie di provvedimenti organizzativi per rendere possibile l’applicazione della bilinguità; dovremo entrare in particolare, cominciando dagli Uffici Postali, con i timbri bilingui per arrivare ai segretari comunali, alle scuole, ai maestri. Già per la scuola molte cose sono state fatte e siamo in cammino, ma per gli uffici non è una cosa semplice. Oggi noi costituiamo una Commissione speciale di tecnici per creare le possibilità di organizzare di applicare la legge, corsi preparatori per segretari comunali e chiamare soprattutto i cittadini di lingua tedesca perché i tedeschi possono amministrarsi da sé, perché possono governare attraverso i propri cittadini. Quindi vi prego di dare un certo rilievo a questo provvedimento che, come vedete, ha un carattere di maggiore affidamento di quello che sia un progetto generico, un’affermazione generica. Passiamo alla Venezia Giulia. La Commissione pare che arrivi giovedì a Trieste. È in viaggio; ad ogni modo io qui devo ricordare una cosa; quando ho parlato a Londra ho chiesto che questa Commissione, la quale va per cose molto gravi, per decisioni molto importanti (ma assolve anche una seconda missione che è relativamente contingente ma che per noi è di grande importanza, perché si trova sui luoghi e ha tutto il carattere della imparzialità e della universalità) noi chiediamo anche che si interessi della sorte di molte migliaia di italiani. Noi non vogliamo fare agitazioni ma non possiamo non rispondere ai telegrammi delle madri, delle spose, degli interessati, delle famiglie. Non dobbiamo e non vogliamo alimentare le accuse se non hanno fondamento. La Commissione di inchiesta colga occasione per vedere quello che c’è di vero e dica la sua opinione, bisogna che qualcuno ce la dica con tutta tranquillità dopo avere sentito tutte le fonti. Poi devo ricordare che noi abbiamo chiesto, come governo italiano, due cose oltre quella che ho accennato: abbiamo chiesto che l’esame della Commissione riguardi tutta la Venezia Giulia, cioè zona A e zona B e, quindi, Fiume e quindi vorremmo dire anche le isole del Quarnaro, nonché Zara che è una città italiana. Voi avete visto che la Commissione è autorizzata a decidere autonomamente sul luogo fin dove vuol arrivare. Noi facciamo, in questo momento, il voto più ardente perché sguardi, totali, completi si rivolgano a tutte quelle parti che sono in contestazione e che domani dovranno essere equilibrati per una soluzione di concordia e di pacificazione con gli Slavi. Di fronte a quelle notizie di carattere militare di cui io non posso misurare la vera entità, di fronte alle notizie che girano allarmanti, noi siamo sempre coloro che domandano una soluzione di pieno accordo con gli Slavi perché siamo persuasi che nessuna frontiera orientale non è possibile se non è la frontiera della collaborazione tra i due popoli. Di reale non c’è che una frontiera in mezzo a due popoli sempre in contrasto ed esiste solo sulla carta. Nonostante tutte le delusioni rimane sempre il nostro programma che non è un programma tattico ma è un programma di profonda convinzione, perché altrimenti il problema è differito ma non risolto. Un’altra questione per cui mi rivolgo alla vostra collaborazione è quella dei prigionieri. Io ho assistito, in questi giorni, sono stato premurato, in questi giorni, da manifestazioni di rappresentanze di famiglie, giovani, uomini, signore, madri: chi gridava, chi imprecava, chi piangeva. Veramente si tratta di una situazione angosciosa. Il governo italiano ha dei limiti molto stretti circa i trasporti. Per trasportare i 35 mila prigionieri che vi sono sulle coste del Mediterraneo con la flotta, guardate bene, di guerra, che è la misura più bassa che si possa pensare, il trasporto più caro che si possa immaginare, noi abbiamo autorizzato il Ministro della Marina a trasportare i 35 mila prigionieri anche spendendo un miliardo e mezzo. E non sono andati in Kenia, non sono andati in India, dove si trovano prigionieri in condizioni terribili, non dal punto del maltrattamento fisico, ma psicologico. La guerra è finita da parecchi mesi, da un anno circa, e dicono: noi siamo ancora prigionieri! Questo non è possibile spiegarlo. Allora cosa succede? Che per calmarli certi comandanti ricorrono ad una pietosa menzogna: guardate che il governo italiano non vi vuole perché non ha da nutrirvi, quando sarete a casa, oppure aggiungono un’altra dichiarazione: noi abbiamo fatto tutto quello che è possibile ma il governo italiano non ha le navi per prendervi. Le navi non le abbiamo perché non ce le danno, perché non ce le restituiscono. Siamo arrivati a chiedere perfino in prestito le nostre navi e abbiamo detto: se non volete decidere sulla sorte delle nostre navi prestatecele per questo servizio, e gli Alleati trovano ancora le loro ragioni. Infatti, noi abbiamo ottenuto che venissero dirottate delle navi perché il grano ci arrivasse per la fine di marzo, eravamo lì lì per ridurre le razioni e voi potete comprendere con quale effetto di fronte ad una popolazione affamata, che in questo momento vive soltanto di ortaggi. Abbiamo mosso tutte le personalità che sono in Italia e che sono giunti in questi ultimi tempi qui a Roma; abbiamo mosso tutti, anche i cardinali. Nessuno è ripartito senza essere stato aggredito da me. Abbiamo detto noi non possiamo garantire di fare le elezioni. Come volete che si facciano le elezioni, quando non possiamo chiedere ai cittadini una decisione serena, soprattutto quando lo stomaco supera qualsiasi possibilità di ragionamento del cervello? Abbiamo trovato nei cardinali americani in particolare, una comprensione per l’Italia. Ho parlato a tutti e tutti e quattro parlano l’italiano; tutti conoscono da lungo tempo l’Italia ed hanno dato la sensazione di essere molto vicini ai nostri emigrati. Sebbene siano tenuti a rappresentare tutte le Nazioni, hanno una particolare simpatia per noi e noi abbiamo colto l’occasione per ringraziarli dell’opera di assistenza che essi hanno svolto, all’infuori di ogni confessione, d’accordo con i protestanti, con le associazioni laiche e civili. Li abbiamo ringraziati e speriamo molto nel loro concorso. Speriamo anche che i nostri italo-americani possano contribuire a far valere negli Stati Uniti una concezione pro Italia che renda meno lontana la possibilità di una pace a noi favorevole. Noi non esigiamo troppe cose in questa pace, non possiamo attenderci troppe cose, perché non siamo dopo una guerra vittoriosa; però vi sono certi punti che neanche un vinto può accettare. Non ho mancato di dire chiaramente che ci sono certi limiti oltre i quali non è possibile alcuna accettazione, anche se vinti; non si deve intendere la pace come uno strumento che si firma oggi e si firma con riserva di revocarla. Noi a questo riguardo, almeno io che appartengo ad una scuola antica, ritengo che il poco rispetto ai trattati inauguratosi dopo l’altra guerra, sia una delle cause di nuove guerre. Ma bisogna rispettare la santità dei trattati? Questa santità non può esistere se non vi sia dalla parte di colui che li subisce una certa tollerandi potestate e ci sono certi limiti che riguardano l’essenza della condizione di vitalità del popolo italiano, sui quali non si può passare, e questo lo abbiamo ripetuto in tutte le occasioni, con tutta l’onestà, con tutta la modestia e con tutta la fermezza. Ho dimenticato prima, a proposito della nostra domanda riguardante la Commissione della Venezia Giulia, che noi abbiamo domandato che anche all’inchiesta potesse assistere un osservatore italiano per la zona B, come noi non abbiamo nulla in contrario che assista un osservatore jugoslavo per la zona A. Questo dovrebbe favorire il collegamento per dare tutte le spiegazioni, in modo che venga fuori la verità. Passando un momento alla politica interna, perché non vorrei che mi si facessero dei rimproveri come l’altra volta che io evito la politica interna per spaziare nella più facile politica estera, dirò che devo dare rilievo al fatto che l’energia del Ministro dell’Interno è riuscita a preparare le elezioni in 5.600 comuni. Cosa che non si sperava affatto perché in principio si pensava a mille o duemila Comuni ed io mi auguro che la consultazione si mantenga sul piano strettamente amministrativo perché diversamente assumerebbero un carattere politico. Avviene, però, che nelle elezioni, pur salvaguardando una linea di condotta di certi partiti le posizioni si diversifichino. Nel Lazio, per esempio, a Genzano, ad Albano, a Frascati, le elezioni vengono rettamente giudicate esclusivamente dal punto di vista amministrativo, salvo le posizioni dei partiti e per questo bisogna evitare di forzare chiamando anche le grandi città alla competizione anche perché per queste le difficoltà tecniche sono maggiori ed i preparativi sono sempre in maggiore ritardo. Per fare le elezioni entro tutto aprile nelle grandi città bisognava forzare e ci siamo accorti che dopo un certo termine non bisogna andare (al massimo riteniamo si possa arrivare al 7 aprile) perché l’altro periodo bisogna lasciarlo alla Costituente, perché si entra nel clima delle varie elezioni politiche. Mi pare che il 17 marzo dovrebbe essere l’ultimo giorno per indire le elezioni, che debbono essere indette 70 giorni prima se si vuole che le elezioni possano essere fatte il 26 maggio, che è una epoca buona perché non è ancora il tempo del raccolto che speriamo sia copioso. È questo il criterio che ci ha guidato nell’indire le elezioni amministrative e abbiamo la soddisfazione a questo riguardo di aver tenuto conto assai dei consigli che ci sono venuti dagli americani. Noi, nonostante tutte queste difficoltà, abbiamo accettato questa scheda che a qualcuno sembrerà un lenzuolo tanto è grande. Ciò per dare la massima garanzia che veramente qui in Italia si vuole cominciare una vita nuova. Anche per il periodo elettorale abbiamo grosse difficoltà prima nel fatto che lo Stato è sconquassato per varie ragioni che voi conoscete; secondo perché vari elettori mancano e devono ritornare dalla prigionia; terzo perché c’è un fermento generale; le comunicazioni non sono all’altezza della situazione; ci sono, poi, distruzioni. Tutte difficoltà che rendono difficile l’esattezza delle elezioni; nonostante tutte queste difficoltà faremo le elezioni con i sistemi più sviluppati, più democratici, con la maggiore garanzia della libertà e della sicurezza, tenendo conto dei consigli e dei suggerimenti che ci sono stati dati. L’esperienza ci dirà quando e come ci siano stati dati per l’interesse del nostro Paese. Dovete riconoscere che noi abbiamo lottato contro la tradizione neghittosa del nostro popolo, difatti quando mi si dice: questo è inutile, tu non conosci il nostro Paese. È una cosa che mi si diceva anche quando venivo da Trento nei primi tempi: tu non conosci il nostro Paese, il popolo italiano non si adatta a questo. Poi ho visto che il popolo italiano si è lasciato imbavagliare dalla dittatura. Ora se questo è stato possibile, perché non sarà possibile disciplinare veramente anche una vera democrazia e cercare di rendere questo popolo cosciente del proprio dovere e portarlo al referendum ed alla Costituente? Se la Costituente avrà un valore educativo sarà la prima volta perché dobbiamo pensare che fino all’ultimo italiano deve preoccuparsi della sua sorte e se vogliamo non ritornare più ad un regime di dittatura perché la dittatura finisce fatalmente in una guerra. Non ci siano più possibilità che qualcuno venga a fare un discorso ricalcato sulle tesi di Hitler cioè quando egli diceva che l’Italia non era stata sconfitta perché il suo esercito non era efficiente ma perché la guerra era stata impiantata male. Tutta la situazione era impiantata sull’orgoglio di Hitler, nonostante ci fossero montagne di documenti che l’esercito tedesco era stato abbattuto. Noi vogliamo lasciare libertà a tutti; anzi nella più ampia libertà deve agire il popolo italiano ed arrivare così alle elezioni, però dobbiamo avere una estrema vigilanza perché simili idee, in un popolo naturalmente malcontento in cui fermentano degli elementi di reazione non facciano nascere delle false teorie e delle false dottrine che potrebbero giustificare tutte le dittature e tutti gli attentati contro la libertà interna e del mondo. Se il popolo italiano intende certamente essere padrone in casa sua, deve imparare ad esserlo e deve usare soprattutto l’arma del voto e della sua partecipazione alla vita pubblica. Sono ben lieto di dirvi che anche i giuristi americani che ci hanno dato diversi giudizi durante il corso di questa fase politica di estrema complicatezza e di estrema difficoltà, quasi tutti dovranno ammettere anche che le sanzioni saranno quelle che dovranno essere. Il Dipartimento di Stato è d’accordo in questo e lo deduco da un telegramma che mi viene in questo momento da Washington in cui si dice che la conclusione del Dipartimento di Stato circa la sua valutazione sulla decisione che abbiamo presa, riguardante il referendum e la Costituente sono di fiducia completa degli Stati Uniti; [così come] circa la capacità del governo italiano antifascista di restaurare nel nostro popolo il diritto sovrano, di cui così a lungo è stato privato dal fascismo totalitario che ne aveva fatto non dei cittadini coscienti dei propri doveri e diritti bensì una massa amorfa. Con ciò è finita la mia esposizione e sono a disposizione di chi volesse farmi delle obiezioni e delle domande. Presidente, lei ha parlato di relazioni internazionali, delle polemiche che si sono svolte in Italia. Volevo domandare a Lei Presidente se il governo esaminerebbe la possibilità di organizzare un servizio di informazioni per i giornali perché noi per la insufficienza dei giornali dipendiamo esclusivamente dalla agenzie straniere. Non voglio mica rivolgermi ai giornalisti stranieri qui presenti, ma le notizie che diramano le agenzie estere si rivelano non sempre completamente rispondenti alla verità e, cosa strana, hanno sempre una punta diretta in una determinata posizione. Quindi, lei troverà nei giornali italiani molte informazioni che vengono poi smentite e rispecchiano anche un determinato indirizzo politico. L’osservazione è giusta. C’è della deficienza organizzativa nella nostra stampa. Noi bisogna che facciamo di più, che troviamo uomini capaci di fare il nostro servizio. È uno dei compiti che mi sta dinanzi, appena appena uscito dal guado che ho dovuto attraversare in questo periodo. Ho detto che è uno dei primi compiti che mi sta innanzi non solo per l’interesse interno ma anche per quello esterno. Anche in Francia, in America, ecc., abbiamo bisogno di una organizzazione che non faccia propaganda di vecchio stile, ma che trasmetta le notizie e le nostre informazioni. Signor Presidente desidererei sapere se tutte le spese delle Forze Alleate in Italia debbano ancora essere sostenute dal governo italiano. Purtroppo devo rispondere che si tratta di clausole armistiziali. Per i boschi demaniali non pagano una sola amlira e dalla Sila hanno asportato circa 60 miliardi di legname per cui non hanno pagato nemmeno un penny o uno scellino. Non hanno materialmente pagato ma la somma è iscritta a nostro favore. Come a nostro favore? È un credito che stabiliamo noi ma loro non lo hanno mai riconosciuto. L’Inghilterra non lo ha mai riconosciuto sinora. Per esempio per l’aumento della sterlina la risposta disgraziatamente non è stata favorevole per ora; però c’è la speranza che in un prossimo tempo si possa arrivare ad una conclusione. Voi sapete che il ministro degli Affari Esteri deve curare con diligenza anche queste mezze promesse. Tenete calcolo che sono molto premuroso e che cerco di annoverare tutto quello che ci viene dato. Ho letto su un giornale inglese che l’ambasciatore inglese ha aperto le trattative e che esse continuano ancora tra il ministro Corbino e l’ambasciatore inglese. Può darne conferma? C’è una risposta che non dice di no e che dice non si può fare subito. Ci sono dei punti di vista diversi, non negativi. Sono Corti dell’Agenzia United Press. So bene che lei è nato a Trento e ha parlato della questione di Trento. Quando io sono stato a Bolzano ho parlato con il signor Frederich Vogher del Volkspartei. Del Dolomiten? Quello che firma F.V.? Sì; mi ha detto che sono presenti 60 mila tedeschi. 60 mila optanti che sono diventati cittadini tedeschi. Lui dice che non è vero? No. Ha detto anche che ci sono 15.000 impiegati dello Stato nella Provincia di Bolzano e che di questi soltanto mille sono tedeschi. È vero oppure no? Non lo so precisamente ma suppongo che possa essere vero perché fra gli impiegati si comprendono i maestri di scuola, i segretari comunali, gli impiegati dell’amministrazione. Ma questa situazione è facile capirlo è l’effetto della politica fascista la quale ha impedito la lingua tedesca e ha cercato di eliminare fra gli impiegati i tedeschi. Ora noi non possiamo improvvisare un cambiamento dall’oggi al domani perché dobbiamo chiamare i laureati tedeschi i quali per la maggior parte sono scappati al di là perché erano nazisti. Il Governo americano richiamerebbe questi elementi che sono stati fino all’ultimo momento i nostri feroci nemici ad amministrare questo Paese? Noi dobbiamo lentamente educare questi tedeschi a conoscere l’italiano e gli italiani a conoscere il tedesco. E già siamo su questa strada. Difatti dalla decisione, su cui prima ho richiamato la vostra attenzione si parla di segretari comunali, poi, lentamente, introdurremo tutti gli impiegati postali i quali dovrebbero conoscere le due lingue. Insomma dobbiamo arrivare ad una situazione simile a quella svizzera. Questa è la nostra proposta. D’altra parte, loro non collaborano, negano il contributo allo studio dell’autonomia e con ciò veniamo a mettere il pericolo in alcune provincie. Loro dicono che sono stati traditi tante volte dal governo fascista. Cosa credono che anche il governo democratico li tradisca? Noi diciamo che concederemo loro gli stessi diritti che diamo agli italiani, loro manderanno a Roma i loro deputati che parleranno tedesco e che difenderanno la loro causa e che avranno anche le loro opinioni pubbliche internazionali. Naturalmente del periodo fascista non possiamo essere responsabili noi italiani antifascisti che avevamo perduto in quel tempo quasi ogni diritto non solo di rappresentanza ma anche di vita; ripeto non possiamo certo essere responsabili noi se altrettanto accadeva ai cittadini tedeschi. Ma quello che in Alto Adige non si vuole riconoscere è che loro nel 1938, 1939, 1940 hanno avuto il diritto di optare per la Germania o per l’Italia. Non è vero quello che scrive il vescovo di Bressanone in una lettera diretta al Times che sono stati costretti ad optare per una parte o per l’altra. Non è vero perché il governo Mussolini nonostante che avesse concesso ad Hitler di mandare una grossa commissione di propaganda e di vigilanza ha fatto quello che poteva per evitare gli eccessi di opzioni per la Germania. Quelli che hanno voluto hanno potuto senza pericolo alcuno optare per l’Italia. Ho una specie di comprensione per questo popolo tedesco che è battuto e cacciato da tutti e da ogni parte; ad ogni modo, malgrado ogni comprensione io dico: come mai vi accanite contro questa Italia che cerca di salvare la vostra vita, mentre dalla Cecoslovacchia a milioni dovete espatriare con una semplice sporta ed un semplice vestito per andare alla ventura per il mondo. Perché non apprezzate invece il nostro popolo, che rispetta una piccola minoranza di tedeschi, che ricostruisce le scuole tedesche, che vi dà la possibilità della bilinguità negli uffici? Perché tanto accanimento contro di noi come se noi fossimo gli unici a dovere espiare la guerra mentre loro ne sono stati la causa ed hanno combattuto fino alla fine a fianco di Hitler? Signor Ministro lei ha accennato ad una pace che non si potrebbe accettare, cioè che ci sono certi limiti. Io voglio sapere se lei firmerà un trattato che ceda Trieste alla Jugoslavia e se c’è qualcuno dopo di lei che possa firmare. Alla prima domanda dico: No; alla seconda dico: credo che sia difficile. Signor Presidente della Venezia Giulia lei ha parlato solo della linea etnica e non ha accennato alle opinioni economiche. Non so se ho parlato soltanto della linea etnica, però ci sono delle attività economiche le quali effettivamente esigono di essere considerate. Insomma riteniamo che accanto alla linea etnica ci sia una linea di accordo commerciale che possa rendere possibile lo svolgimento delle esigenze economiche. Ci sono delle esigenze economiche che vanno considerate a favore degli slavi come ci sono di quelle che vanno considerate a favore delle esigenze italiane. Per esempio ci sono le miniere che noi abbiamo sviluppato, quelle di bauxite, quelle dell’Arsa che non comprendiamo per quali ragioni non debbano essere prese in considerazione tanto più che la Jugoslavia ha centinaia di miniere di bauxite e noi abbiamo una industria dell’alluminio, nel modo che tutti sanno. Per una migliore comprensione della stampa italiana, non si potrebbe pubblicare il testo del comunicato dei tre governi di Londra, Washington e Mosca, in risposta al chiarimento che lei fece sulla risposta di Potsdam? Voi avete un chiodo fisso su questa risposta di Mosca. Bisogna stare attenti alle date. Parlai alla Camera ed accennai all’atteggiamento russo che sarebbe stato favorevole dando così una risposta anticipata di quello che sarebbe stato, poi, il pensiero della Russia. Quando è arrivata la risposta russa ho creduto opportuno di pubblicarla per non fare riaprire l’annosa questione. A questo proposito anche i russi si sono lagnati della mancata pubblicazione e ad essi ho spiegato le ragioni che sono quelle che ho accennato. Ritornare nuovamente sull’argomento non è a vantaggio del nostro paese. Per noi italiani il miglior modo di difenderci è quello di non metterci contro l’una o l’altra potenza: non possiamo schierarci da una parte o dall’altra. È evidente questa nostra relazione è più intima con l’America e le ragioni sono troppo ovvie perché si possa discutere. Se la Russia fosse nella posizione della America ho ragione di ritenere che saremmo nelle stesse relazioni, indipendentemente dal regime o da qualche altra ideologia. Non si potrebbe senza ritardare la data delle elezioni far partecipare alle votazioni anche i prigionieri; almeno al semplice referendum? Voi dicendo una cosa simile credete di far piacere ai prigionieri? Invece essi si ribellano. D’altra parte, vi sono anche delle difficoltà di organizzare una cosa simile. Io capisco che per il referendum è meno difficile mentre per farli votare è molto difficile. Poi i prigionieri sono arrabbiatissimi, ci rimproverano di averli abbandonati, sono un poco comandati dagli altri. Se si potessero avvicinare, forse, si potrebbe fare opera di orientamento, invece mandando una semplice cassetta, con un tenente inglese a raccogliere i voti, capirete bene che possono votare anche contro il capo del campo perché non gli dà da mangiare o non li lascia uscire. Si avrebbe una votazione con carattere anarchico. Per la stampa insisterei sulla mia preghiera di farli ritornare al più presto e di fare uno sforzo finanziario e un grande contributo di navi perché possano ritornare al più presto. Questo sarebbe il vero vantaggio. Lei ha fatto un accenno alla Cecoslovacchia, nel trattamento delle minoranze tedesche, in relazione a quello riservato in Italia. Volevo domandare: ha qualche motivo particolare che lo ha indotto a fare quell’accenno? No, mi posso riferire anche ad altre nazioni. Ad ogni modo la differenza è grande: la Cecoslovacchia è una piccola nazione e poi bisogna anche ricordare che quando ci furono le elezioni il 94% votò per il nazismo. D’altra parte non si tratta di una espulsione in massa, perché circa mezzo milione resteranno nel Paese. Resteranno un mezzo milione? Sì, all’incirca. Se lei ha interpretato le mie parole come un giudizio sfavorevole alla Cecoslovacchia, io le ritiro. Lei ha sentito qualcosa in merito ad un incontro con Tito? Non ha nessun fondamento. Si tratta di una costruzione di qualche anima buona che desidera la conciliazione. Come sarebbe vista da parte italiana la posizione di Trieste come città libera sotto controllo internazionale? La città è italiana e non c’è nessuna ragione di metterla fuori dello Stato. Non mi pare che ciò sia possibile perché questo porterebbe con sé subito l’abbandono di tutte le città della costa istriana italianissime che non vogliamo abbandonare. Gli italiani della Venezia Giulia potranno votare? Per le elezioni amministrative non siamo tenuti a farle. Per quelle politiche voi avete visto che il governo è autorizzato a farle e non farle nelle zone di frontiera. È esatto che la Export Import Bank ha concesso all’Italia un credito di 400 milioni di dollari? Ci sono delle speranze notevoli. Si sta studiando la proposta e speriamo che la cosa avvenga ma bisogna che a questo riguardo ci aiutino i corrispondenti stranieri nel riferire in merito alle nostre condizioni economiche, su quel tanto che è stato fatto e che facciamo. Io spero che le elezioni fatte con ordine diano garanzia assoluta della normalità italiana. Vorrei far notare che se avvengono dei fatti spiacevoli di non esagerarne la portata. Questa preghiera la vorrei rivolgere ai corrispondenti specialmente americani, che hanno la fortuna di essere giovani, perché se si fossero trovati qui nel 1919 quando l’Italia usciva da una guerra vittoriosa, avrebbero visto il verificarsi di fatti ben più gravi di quelli che qualche volta accadono oggi. Per esempio voi avete visto che si è verificato un evento assolutamente positivo; un accordo fra industriali ed operai per lo sblocco dei licenziamenti e la smobilitazione della mano d’opera; accordo che segna veramente una tappa grandiosa. Quindi non giudicateci troppo severamente. [Notizia stampa] Il Presidente del Consiglio onorevole De Gasperi, ha ricevuto oggi nel pomeriggio a Palazzo Chigi i rappresentanti della stampa italiana ed estera ai quali ha fatto alcune dichiarazioni sulla situazione. Ha esordito rivolgendo ai giornalisti italiani alcuni suggerimenti non tanto come Ministro, ma come collega. Accennando, anzitutto, alla Russia, ha raccomandato di evitare riferimenti che possono urtare legittime suscettibilità e che possono dare la falsa sensazione che l’Italia tenda ad inquadrarsi in un fronte antisovietico. Ciò potrebbe causare delle conseguenze sfavorevoli per il nostro Paese, il quale è riconoscente alla Russia per il suo potente contributo alla vittoria. Il Presidente ha, in seguito, rivolto l’appello di attenersi al massimo senso di responsabilità e di prudenza nel riprodurre notizie di carattere internazionale che potrebbero avere talvolta sfavorevoli ripercussioni tali da danneggiare la nostra posizione, L’onorevole De Gasperi ha osservato che il punto di vista del Governo italiano sulle questioni territoriali è noto. In particolare, per l’Alto Adige non può cambiare il suo atteggiamento basato sulla difesa della frontiera del Brennero e sulla concessione delle più ampie autonomie. Noi desideriamo, ha detto, che i cittadini italiani di lingua tedesca possano conservare il loro particolare modo di vivere ed i loro costumi. A tale proposito, il Presidente ha deplorato vivamente l’inconsulto atto recentemente compiuto da sconosciuti contro il monumento ad Hofer a Merano. Noi abbiamo il più profondo rispetto per la memoria di Hofer, difensore delle Alpi contro una tirannia straniera. Mi rifiuto di credere, ha detto il Presidente, che l’autore sia stato un italiano. L’Alto Adige è divenuto, in questi ultimi tempi, il ricettacolo di fuggiaschi di tutta Europa, sì da creare un problema che non si vede perché dovrebbe gravare sulla Italia. Quanto all’autonomia, il Presidente ha messo in rilievo che essa deve essere concessa rapidamente, ma per attuarla in tutte le sue conseguenze sono necessari dei provvedimenti preliminari di organizzazione che prenderanno qualche tempo. Egli ha particolarmente citato il caso del personale impiegatizio bilingue per cui è necessario un periodo di preparazione. Egli ha aggiunto che le difficoltà sono anche aumentate dal fatto che il Volkspartei rifiuta ogni collaborazione nell’organizzazione dell’autonomia per non compromettere un plebiscito immaginario del quale, in sede competente, non si è mai parlato. Venendo a dire della questione giuliana, il Presidente ha fatto sapere che il Governo italiano ha pregato la Commissione di occuparsi anche della sorte degli italiani che sono stati deportati dal Governo di Tito. Il Governo italiano fa, inoltre, i più vivi voti affinché lo sguardo della Commissione abbracci tutta la zona cioè tutta la Venezia Giulia senza escludere le isole, fiume e Zara. A tale proposito, il Presidente ha ribadito che il Governo aspira ad una soluzione di pieno accordo con gli slavi. La nostra frontiera non deve essere basata sulla carta, ma sull’intesa del popolo italiano con quello jugoslavo. C’è una sola frontiera possibile ed è quella dell’accordo. Noi abbiamo il più profondo rispetto per i trattati. Abbiamo anche il senso della loro santità. Intendiamo, perciò, rispettare il trattato di pace. Ma perché ciò sia possibile, esso non deve oltrepassare certi limiti ed intaccare l’essenza della vita del popolo italiano. Venendo a parlare dei prigionieri, il Presidente ha detto che il loro rimpatrio, ardentemente desiderato dal Governo italiano si urta con le difficoltà insormontabili dei trasporti. Noi continuiamo però a fare vive pressioni sugli Alleati affinché questi, conformemente alle loro promesse, affrettino il più possibile il ritorno, ciò anche nella speranza di fare partecipare i prigionieri alle prossime elezioni. D’altra parte, non sembra possibile di far votare i prigionieri in prigionia, non solo per le difficoltà tecniche ma anche perché essi finché non sono tornati in Patria, non hanno sufficienti elementi di giudizio. Il Presidente ha accennato, poi, alla gravità della situazione alimentare italiana che, nei prossimi mesi avrà particolare importanza anche per i riflessi che essa può avere sulle elezioni. Il Presidente ha fatto riferimento alla comprensione che per tale problema, come per tutti quelli italiani, hanno dimostrato i Cardinali americani recentemente convenuti a Roma: ad essi il Presidente ha espresso la gratitudine italiana. Passando alla politica interna, il Presidente dopo avere tributato un elogio alla energia del Ministro dell’Interno che è riuscito ad organizzare le elezioni amministrative in 5.600 comuni, ha però ripetuto l’opportunità per varie ragioni che esse non pregiudichino nelle città maggiori l’alto ed eccezionale significato delle elezioni politiche e del referendum. Tali manifestazioni devono far capire agli italiani la necessità che essi intervengano attivamente nella vita politica per impedire ritorni di idee false e perniciose. Occorre vigilare affinché queste idee non rinascano in un popolo che incontra così gravi difficoltà di vita. È necessario che il popolo italiano impari a disporre di se stesso. L’opera nostra in tal senso è seguita con simpatia e con completa fiducia dall’opinione pubblica americana. Sono lieto di dirvi, ha concluso il presidente, che il Dipartimento di Stato ha espresso al Governo italiano la sua soddisfazione per l’accordo di massima raggiunto fra i partiti riguardo alle elezioni politiche per la Costituente ed ha riaffermato la completa fiducia degli Stati Uniti circa la capacità del Governo italiano antifascista di restaurare nel nostro popolo il diritto sovrano, di cui è stato così a lungo privato dal fascismo e di richiamare gli italiani alla coscienza dei loro diritti. [Versione sintetica da «Il Popolo», 5 marzo 1946] De Gasperi ha esordito raccomandando ai giornalisti di non dimenticare la delicatezza del momento internazionale. In particolare, quanto alla Russia, ha riaffermato le direttive politiche del governo, il quale, perfettamente consapevole dell’enorme contributo sovietico alla vittoria, e degli interessi generali del paese, non intende schierarsi contro nessuna potenza, né far parte di alcun blocco ma mantenere una posizione di equilibrio. Anche sulla posizione del governo in rapporto alle questioni territoriali attualmente in discussione, i giornali italiani ed esteri hanno riprodotto inesatte interviste di giornalisti stranieri, attribuendo al presidente parole mai pronunciate, e idee completamente opposte al punto di vista del governo italiano come quella sopra un assurdo plebiscito in Alto Adige o sopra un inconcepibile abbandono di Fiume e di Zara. Notizie false. Queste false notizie, diffuse in Italia e all’estero, indeboliscono la posizione del ministro degli Esteri italiano mentre sono in corso trattative di vitale importanza e offrono il pretesto agli elementi interessati per rinnovare agitazioni separatiste, come è avvenuto in Valle d’Aosta e in Alto Adige. Sull’Alto Adige l’atteggiamento del governo italiano è assolutamente immutato e resta quello della difesa del Brennero, insieme a concessioni delle più larghe autonomie linguistiche e amministrative ai cittadini italiani di lingua tedesca. Il Volkspartei si rifiuta di collaborare con il governo italiano per raggiungere quest’ultimo scopo e tutta una organizzazione di agitazioni e di agenti provocatori sfrutta notizie inventate e le difficoltà nelle quali si trova il governo italiano per preparare un’amministrazione bilingue. La commissione per la Venezia Giulia arriverà a Trieste giovedì. Il governo italiano ha rinnovato la richiesta già presentata a settembre che la commissione si preoccupi anche della sorte delle migliaia di italiani scomparsi e non si limiti a Trieste ma visiti tutto il territorio italiano comprese le isole, Fiume e Zara, e ha inoltre suggerito che un esperto italiano accompagni la commissione mentre lo stesso potrebbe fare un esperto jugoslavo. Noi insistiamo, ha detto De Gasperi, per una soluzione concordata e una frontiera tale che renda possibile la futura collaborazione con la Jugoslavia. Il governo italiano insiste, non per ragioni tattiche ma per un profondo motivo pacifico, su questa posizione nonostante la delusione per contatti con il governo jugoslavo ripetutamente chiesti e da esso respinti. I rimpatri dall’Africa. Passando a parlare della situazione angosciosa dei prigionieri, De Gasperi ha ricordato che ci sono purtroppo dei limiti alle possibilità del governo italiano, per le difficoltà dei trasporti. Siamo costretti a spendere miliardi usando navi da guerra, e abbiamo dovuto persino chiedere in prestito nostri transatlantici che ancora non ci sono stati restituiti. Ingenti fondi sono stati stanziati per il rimpatrio di 35 mila prigionieri che sono sulle coste del Mediterraneo. Lo stato d’animo dei prigionieri è preoccupante. Si fa loro credere che sia il governo italiano ad impedire il ritorno per le difficoltà alimentari in Italia e comunque per motivi dipendenti dalla sua volontà. De Gasperi ha reso omaggio per altro al buon volere degli alleati dimostratoci con gli aiuti alimentari e ha accennato ai recenti dirottamenti per l’Italia di piroscafi carichi di derrate per assicurare le razioni di marzo. Il presidente ha colto l’occasione per rilevare che i cardinali giunti a Roma da tutte le parti del mondo e specialmente i quattro americani si sono dimostrati assai sensibili alla nostra situazione. Accennando al punto cruciale della pace, De Gasperi ha detto che non possiamo attenderci troppo ma ha sottolineato vibratamente che vi sono dei limiti oltre i quali non è possibile andare e clausole che neanche un vinto può accettare. Tanto più che l’Italia democratica deve rispettare la santità dei trattati, e questo è impossibile se i trattati superano i limiti della tollerabilità. Alla domanda di un giornalista americano se firmerebbe una pace che sottraesse Trieste all’Italia e se ritenga, che vi sarebbe in Italia qualcuno disposto a firmarla, De Gasperi ha risposto nettamente «no» alla prima domanda e alla seconda: «spero di no». 250 milioni di dollari. Rispondendo a un’altra domanda, De Gasperi ha confermato che in America la Export Import Bank sta studiando un prestito all’Italia di 250 milioni di dollari e ha espresso l’augurio che i prossimi sviluppi politici in Italia potranno aumentare la fiducia dei finanzieri americani. Riguardo alla politica interna è stato annunciato che in ben 5800 comuni sono già pronte le liste elettorali e se non si aumenta il numero delle grandi città in cui si tengono le elezioni amministrative è solo per non creare disparità tra nord e sud, per non dare alle elezioni un carattere politico, e comunque per non ritardare la necessaria preparazione di quelle per la costituente, le quali saranno bandite alla metà di marzo con i risultati 70 giorni di anticipo. La scheda di Stato, adottata per consiglio degli alleati, rappresenta una garanzia per la serietà e l’imparzialità della consultazione. Il referendum costituisce un fatto di grande importanza educativa [per la] coscienza politica degli italiani. Il presidente annuncia, infine, che ai rilievi fatti dal governo italiano circa il parere di turisti americani sopra le questioni costituzionali del nostro paese, il dipartimento di Stato ha fatto riscontro proprio oggi con un telegramma in cui si afferma che esaminate le disposizioni prese dal governo per la costituente e per il referendum, si ha motivo di avere completa fiducia circa la capacità del governo democratico antifascista a condurre il popolo italiano ad una espressione libera e piena della volontà. Rispondendo ad alcune interrogazioni, il presidente ha dichiarato tra l’altro che gli stessi prigionieri italiani si sono espressi contrariamente all’idea di votare nei campi di prigionia, perché sembrerebbe loro che una tale ipotesi ratifichi la previsione di dover restare a lungo in cattività. Del resto – ha aggiunto De Gasperi – questi nostri fratelli non potrebbero dare un giudizio completo ed informato sulle cose italiane che essi conoscono assai approssimativamente e a mezzo di fonti indirette e non sempre disinteressate ed obiettive. 