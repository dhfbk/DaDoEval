Propone di passare l’o.d.g. alla nuova Direzione perché lo esamini e si pronunzi. [Segue l’intervento del proponente Pastore, che asserisce: «la presentazione dell’o.d.g. non è occasionale. Al di là del merito lo spirito dell’o.d.g. vuol significare che la nuova Direzione a differenza del passato si interessi direttamente nel senso di favorire le classi lavoratrici»]. Legge l’o.d.g. relativo al Congresso nazionale e osserva come si fa a impegnare la nuova Direzione e fare un Congresso fra due mesi? Diciamo prima possibile, magari entro la prossima primavera. […]. Bisogna distinguere due cose: quello che deve essere il Congresso e quello che giudicherà l’opinione pubblica. (Dà appuntamento al prossimo Congresso a tutti i suoi avversari perché è sicuro di vincere). Crede al valore del Congresso, ma non si venga a dire che un Congresso fissa dei programmi. I partiti si dirigono. Comunque egli vota contro per il Congresso al 15 gennaio e se la proposta passa non si conti su di lui come segretario politico. […]. Questo non è mandato di fiducia, è diffidenza. Allora cercate una direzione di transizione, allora non cercate me! [Mariano Rumor «propone che la prossima sessione del CN fissi la data del Congresso»] . Chiudo con un ultima parola e poi non ne parlerò più. Mi sono fatto un caso di coscienza quando si è parlato di entrare nella Direzione. Qui tutta la verità non si è detta, soprattutto non la si è potuta dire nei riguardi della situazione finanziaria del partito. Però sui giornali avversari sono state stampate cifre che non sono molto lontane dalla verità. Io penso che prima preoccupazione di un segretario debba essere quella di esaminare come risolvere la situazione finanziaria, per la vitalizzazione del partito. Bisogna considerare inoltre che il Congresso rappresenta una notevole spesa. Lasciatemi quindi risolvere, almeno datemi la possibilità di pensare come provvedere per la risoluzione di questi problemi un po’ alla volta. Non so se le organizzazioni sindacali sono talmente ferrate economicamente da poter fare progetti così sicuri, a date stabilite in calendario. Beate loro! Certamente però tali progetti non possiamo farli noi, col nostro ceto medio e con la nostra piccola borghesia, non abituati al sacrificio. Io così non so come finanziare il partito. Inoltre una nuova Direzione deve prendere contatto con i singoli Comitati provinciali. Bisogna vedere che risultati avranno questi nostri contatti dopo la crisi passata e nella attuale situazione parlamentare. Voi guardate al Congresso come se tutto fosse tranquillo. Il Congresso va fatto, ma bisogna farlo al momento opportuno. La fiducia che mi accordate non può essere condizionata a un così breve periodo di tempo, altrimenti può sembrare che vogliate mettermi una tagliola sulla strada. Ed allora io vi dico: «arrivederci al Congresso. Ci vengo anch’io. Perché mi dovrei mettere in queste difficoltà». A voi sindacalisti riesce facile, perché voi siete indipendenti nel vostro «clan». Eppure voi qui intervenite e cercate d’imporre i vostri criteri. Ed allora mettiamoci alla pari. Io credo che o riusciamo ad intenderci sul problema sindacale, o altrimenti non c’è Congresso al mondo che porti all’unità del partito. Perché è vero che il partito ha bisogno dei lavoratori, ma è anche vero che certe volte gli interessi sono contraddittori e che immensa è la difficoltà per il partito di mantenere i voti nella Camera di una destra economica che è rappresentata da pochi uomini, ma con un gruppo di centro di medi, con i quali pure bisogna cercare uno spirito conciliativo. E non possiamo quindi assumere l’impegno di risolvere i problemi solo da un punto di vista. Se non credete che io sia l’uomo per questa situazione, sceglietene un altro. Ma vi confesso che alla mia età non sono fatto per i Congressi e non posso espormi a dovere preparare assolutamente entro tre mesi un Congresso. Ci sono tanti, più giovani di me, per preparare il Congresso. Cercatevi allora un segretario giovane che possa mettere tutto il suo zelo anche nel girare l’Italia e lasciate da parte i cosiddetti autorevoli, ormai in congedo, che ormai hanno prestato nel partito un lavoro sufficiente . [Giovanni Gronchi reagisce contro una frase di De Gasperi che ha parlato di «tagliola». Egli non crede di meritare questo sospetto; comunque finché lo statuto impone il Congresso egli reclamerà che lo si celebri]. Ho distinto fra le due cose: fra le tue intenzioni e quello che dice il pubblico. La tagliola era riferita al giudizio del pubblico . [Seguono le votazioni del nuovo segretario politico e la nomina di De Gasperi] . In precedenza della votazione aveva dichiarato che subordinava la sua accettazione all’esame della compagine direzionale che risulterà eletta domani. 