Il Trentino è oramai completamente fascistizzato. Il prefetto è fascista, il questore è fascista, il provveditore è fascista e… tutti gli altri sono fascisti. L’amministrazione provinciale è fascista, il consorzio dei comuni è fascista, i municipii più importanti sono fascisti. Le organizzazioni sindacali più notevoli, dai medici ai postelegrafonici e fino alle mammane sono fasciste! Fascisti sono i deputati (quelli che contano), fascisti i membri delle commissioni amministrative, fascista è insomma il potere deliberativo e fascista è il potere esecutivo. Lo spirito nuovo ha pervaso tutti: uomini e istituzioni. La cappa di piombo popolare, che pesava sul paese come una pietra tombale è stata rovesciata; e da due anni oramai la nera dominazione dei clericali appartiene agli obbrobrii della storia. Da due anni la balda gioventù ha preso nelle sue mani robuste l’anima del Trentino e l’ha sottoposta ad un massaggio rigeneratore. Il soffio di nuovi criteri direttivi ha pervaso le amministrazioni pubbliche ed il braccio nerboruto dell’uomo nuovo ha impresso un ritmo vigoroso alla macchina. Oggi si lavora, si respira, si produce, si canta nella gioia della fatica produttiva e nell’entusiastico consenso di un popolo, finalmente libero, che ha lasciato oramai lontana dietro a sé quella triste palude trentina, sulla quale il circolo degli ingegneri fascisti ha fatto funzionare le sue potenti macchine igrovore… Eppure, sognamo o siamo desti? Ieri 5 febbraio 1925, leggemmo in un articolo intitolato: Lo stagno mobile politico, i seguenti periodi: «(r.s.) Garantisco – affermava il mio compagno di tavolo sere or sono, battendo i pugni massicci sul giornale che teneva spiegato davanti – che la situazione politica del Trentino è quanto di più buffo e di strano si possa immaginare. Veda qui i segni chiarissimi e dolorosi del sospetto e delle ostilità di cui ci onora la opinione pubblica italiana, e pensi un po’ se il nostro paese, che a ragione, vanta un passato di lotta e di sacrifici quale poche altre regioni possono vantare, può dignitosamente sottostare in eterno a quest’atteggiamento di simpatie e di affetti, e soffrire in silenzio quest’assenza e questa miseria di partiti e di uomini che lo sappiano valorizzare dentro la grande famiglia della patria riconquistata. Lei, senza dubbio, non ha dimenticati i varii stati d’animo attraverso i quali è passata la nostra popolazione dopo la vittoria, e rammenta lo spettacolo sublime, di irrefrenabile entusiasmo, offerto dal Trentino nei giorni della redenzione, e ricorda la ostilità, sorda ma tenace, dimostrata per Nitti e per Credaro: Lei, ha presente la partecipazione di tutto il paese alle vicende di Fiume, e l’avversione ad ogni esperimento od idea bolscevizzante; Lei infine ha vissuto le grandi ore di fede e di gioia quando Benito Mussolini assurse al potere, e vide la dedizione spontanea e sincera di ognuno al grande movimento rinnovatore, che si annunciava nel fascismo. Furono anni di entusiasmi e d’offerte, di speranze e di vittorie. Ebbene, oggi che Le parlo, di tutto ciò non è rimasto che il ricordo ed il rimpianto, ed il nostro popolo si dibatte sbandato, nel grigiore di una catalessi politica ed economica, che smorza ogni slancio, non solo, ma ci fa apparire e giudicare peggiori assai di quel che non siamo. […] E veniamo, per ultimo, a parlare del fascismo, che già come le dicevo, inquadrò e si vide fiancheggiare da tutti i cittadini quasi senza distinzione. Anch’esso versa oggi in uno stato di crisi, originata da piccoli malintesi, da frequenti insufficienze, e da inopportuni atteggiamenti. Nulla di tragico, né di irreparabile; qualche bastonatura immeritata, qualche imposizione superflua, qualche problema trascurato; ma, quel che è peggio, un inizio di pubblico dissidio, fra partiti e sindacati, un’assenza di contatti fra deputati ed elettori, una stampa primitiva e semiclandestina. Ora, questi difetti, dei quali ogni partito può soffrire senza scapitarne, qualora provveda sollecitamente ad eliminarli, creano naturalmente un’atmosfera di incertezza e di esitazione intorno al fascismo, e lascia credere che simile situazione si ripeta spesso anche nelle altre provincie d’Italia. […] […] Azioni possibili? Programmi da svolgere? No, nessuno: né le belle frasi, né le gaie cerimonie, né le allettanti promesse, né il piombo di riserva, né la corda, né il sapone, possono mutare questo stato di animo, e solo lentamente interessando via via le singole persone ai problemi locali, e facilitando la loro azione per lo scioglimento di essi, si riuscirà a trarre il paese dalla apatia sconsolata in cui vive politicamente. La sognammo tanto questa Italia, nei tempi del martirio, e la coronammo di tante bellezze, che oggi il contatto con la realtà quotidiana, ci delude un po’, ma restano accanto alle debolezze, le virtù immortali della razza, la passione profonda, il buon senso, la tranquillità, l’acutezza psicologica, ché se presto saranno completate dalla ponderazione che viene dalla maturità e dalla disciplina che nasce dalla convinzione, ci daranno certo la felicità orgogliosa, di vedere sbocciare il polline sano e vigoroso della nuova patria italiana, non solo una e completa dentro i confini, ma anche salda e grande in ogni suo singolo cittadino». Piano, signor Vicequestore! Giù le forbici! Questi ed altri interessanti periodi si leggono nel Popolo d’Italia uscito ieri a Milano, n. 31 pag. Va, e noi li abbiamo fedelmente riprodotti. Lasci quindi passare e si limiti a manifestare il suo stupore. Oh! in questo siamo d’accordo anche noi, vede. Dopo tre anni di dominazione fascista, il popolo trentino «si dibatte sbandato nel grigiore di una catalessi politica ed economica», dopo tre anni, apatia sconsolata, dopo tre anni che sono comparsi gli uomini nuovi, si può parlare di assenza e miseria di partiti e di uomini! […] Ma chi è quell’iconoclasta che con mano sacrilega osa squarciare il roseo velo, dietro il quale noi, miserabili fuorusciti dell’era nuova, ci potevamo almeno godere il nostro bel sogno d’una notte d’estate! 