1 – In risposta all’osservazione di De Gasperi che la Costituente potrebbe avere poteri sovrani, privando il Luogotenente ed il Governo dei loro attuali poteri, Stone manifesta il suo dubbio che le Nazioni Unite siano disposte a firmare un trattato di pace in cui fosse contemplato un siffatto ordinamento: «Il potere esecutivo, il Governo, ci dovrà sempre essere». DE GASPERI precisa, comunque che non è questa ora la questione fondamentale: ciò che egli desidera invece far presente è che sarebbe difficile ora fare approvare dalla Consulta condizioni dure di pace, sarebbe ancora più difficile, anzi impossibile, che tali dure condizioni venissero approvate dalla Costituente. STONE si rende pienamente conto di ciò e chiede formalmente a De Gasperi se egli ed eventualmente il suo Partito siano realmente e seriamente disposti a dimettersi dal Governo piuttosto che firmare una pace dura. DE GASPERI: Sì. STONE benissimo, e questa è precisamente la linea che dovete adottare: dovete essere fermi e risoluti. Ho fatto questa domanda perché per potere io a Londra preannunciare questa conseguenza, debbo essere assolutamente sicuro che non si tratti di un bluff da parte vostra: debbo essere sicuro che se prevarrà la sciocca ed irrealistica tesi della pace dura, voi veramente farete quello che io avrò predetto. DE GASPERI aggiunge che al momento attuale egli non può troppo apertamente ed esplicitamente manifestare questa sua intenzione per non esporsi agli attacchi dei comunisti, che coglierebbero l’occasione per accusarlo di rendere difficili le trattative. STONE ripete l’esortazione ad essere fermissimi se si vorrà avere un risultato, ricordando l’esito raggiunto da coloro che adottarono un atteggiamento fermo, cioè Russia e De Gaulle. A Londra solo i Russi sanno quello che vogliono e sono realistici: gli altri non hanno il senso della realtà e si comportano spesso da insensati (stupid). 2 – Esercito: STONE chiede quali siano le intenzioni di De Gasperi rispetto agli effettivi dell’esercito provvisorio. In particolare ricorda: Parri (e ciò risulta dallo archivio del Quartier Generale) desiderava portare gli effettivi da 140.000 a 160.000, mentre Jacini riteneva (Stone seppe poi che fu dietro suggerimento degli inglesi) sufficiente la cifra di 140.000. Attualmente Brosio invece, motivando ragioni finanziarie, desidera ridurre gli effettivi da 140.000 a 125.000 (riduzione raggiungibile mediante smobilitazione di due classi e chiamata di una terza). Stone ammonisce però di non fare il gioco dei comunisti, i quali seguono in tutti i Paesi di Europa la medesima politica di chiedere la riduzione delle spese militari, pur mantenendo la piena mobilitazione dell’esercito in Russia: Egli rivela che Inghilterra e Stati Uniti (la Russia si oppone) sono disposti a fissare l’esercito permanente italiano in 200.000 effettivi; egli anzi si propone di chiederne a Londra dai 200.000 ai 250.000: però, prima di discutere la questione con Morgan e con i governi alleati, desidera essere sicuro del pieno accordo del Presidente. Desidererebbe una risposta possibilmente per oggi prima della sua partenza, oppure da darsi, dopo la sua partenza, al generale Lush . DE GASPERI dichiara di voler chiarire la questione con Brosio : Comunque, egli aggiunge, l’eventuale ulteriore riduzione si potrebbe sempre giustificare e motivare con le ristrettezze finanziarie attuali dell’Italia. STONE: le ristrettezze finanziarie dell’Italia possono giustificare la necessità di limitare temporaneamente l’esercito ad un minimo di 140.000 uomini invece dei 200.000 dell’esercito permanente: in altre parole le vostre necessità di risparmio possono arrivare a giustificare 60.000 effettivi in meno del fabbisogno ritenuto normale, ma non mai 75.000 in meno. DE GASPERI domanda quale sia la posizione per i carabinieri. STONE si propone di appoggiare la richiesta di altri 10.000. 3 – Confini a) Orientale: Spiegazione a Stone della linea Wilson e dei giacimenti dell’Arsa e della bauxite. Dietro domanda specifica di Stone, si precisa che Pola è italiana e che non vi possiamo in nessun modo rinunciare. Stone chiede per oggi la carta su cui figurano le linee Wilson ed i giacimenti accennati. b) Settentrionale: DE GASPERI spiega a Stone che per venire incontro alla clausola anglo-americana delle «eventuali modifiche di frontiera» si potrebbe pensare alla cessione della piccola zona di San Candido. Ciò, egli precisa, quantunque sostenibile dal punto di vista etnico e geografico, comporterebbe un danno strategico (ferrovia), che nel 1919 lo Stato Maggiore si preoccupò di evitare. 4 – STONE chiede notizia in merito ai noti quesiti già posti in precedenti lettere in tema di elezioni e Costituente. DE GASPERI espone le difficoltà incontrate finora nel discutere la questione con i partiti, difficoltà che saranno forse appianate dall’attuale crisi del Partito azionista. Comunque, egli precisa che preme enormemente anche a lui fissare le modalità delle elezioni per non più tardi del 20 marzo circa, cioè 70 giorni prima del 26 maggio. I due punti principali sono, come è noto, la questione «plebiscito o referendum» ed i poteri della Costituente. In via molto riservata egli comunica di avere esposto qualche idea in materia al Luogotenente: la necessità di accordarsi preliminarmente sulla natura e l’estensione dei poteri della Costituente – concetto del «ponte» –, possibilità di una eventuale reggenza costituita dal Luogotenente e due delegati della Costit[uente]. L’Ammiraglio conta di essere a Londra per 8 giorni. Nel corso della conversazione ha offerto di mettere a disposizione del Presidente gli archivi della C.A. per quanto possa riguardare la corrispondenza con Parri. Nella prima parte, in assenza di Canali, avevo precisato che consideravo una pace inaccettabile quella che 1) toccasse il Brennero 2) non si attenesse alla linea Wilson e particolarmente non salvasse all’Italia l’Istria occid. (città italiane minori) ci privasse delle colonie, nel senso (a parte la sovranità che potrebbe essere dell’Onu) che non ci venisse affidato tale posto nell’amministrazione da poter continuare opera civilizzatrice e colonizzatrice. 