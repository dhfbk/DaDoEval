Agli amici del Nord Ho colto l’occasione di questa nostra riunione anzitutto perché avevo bisogno di assumere informazioni sullo stato d’animo, sui propositi, sulle direttive degli amici del Nord. Sono venuto quindi in prima linea ad ascoltare. In secondo luogo volevo cogliere l’occasione di riferire intorno a responsabilità che non sono sottoposte direttamente al vostro voto, momentaneamente, ma sono sottoposte innegabilmente al vostro assenso o dissenso politico e morale e quindi per me obbligante. Difatti nella mia sensazione che questa specie di rendiconto fosse necessario non mi sono sbagliato; alcuni amici, ieri, si sono incaricati di mandarmelo a dire in forme molto esplicite. Mi è stato mandato anche un memoriale nel quale sono espresse le delusioni provate in seguito alla recente crisi di governo; ad un certo punto dice anche che i vecchi non hanno da fare altro che cedere il posto ai giovani. Ed io di questo linguaggio non solo non mi meraviglio ma sono grato perché riconosco che se mai taluno può dirle queste parole franche, si tratta proprio di coloro che hanno dato prova di sapersi sacrificare per la causa del partito. Ai partigiani Ecco cosa vorrei dire sostanzialmente agli amici partigiani: avete ragione, ma sbagliate quando pensate che una crisi e la costituzione di un governo provvisorio che non è né può essere altro che una passerella per altre decisioni molto più gravi, ci porti veramente ad una situazione tale da far disperare, se questa decisione possa essere avvenuta in senso meno favorevole al nostro partito. Bisogna guardare in faccia alle cose come sono. In sostanza era necessario costruire una passerella colla costituzione di un Ministero che deve preparare o che si propone di preparare le elezioni tenendo conto della consultazione popolare. Il decisivo verrà domani e se vi prudono le mani, avete la forza giovanile di venire al cimento? Ecco il domani della vostra conquista. Che importa se ad un governo vi sia un uomo o un altro quando vi è la garanzia di assicurarci la libertà del voto? Che importa? Il resto dipende da voi, dipende da noi, dipende da quello che faremo, dalla nostra capacità organizzativa. Il problema organizzativo del partito Il problema organizzativo non dovete proporlo per domani, dovete risolverlo oggi, subito. Amici miei, io sono del settentrione, ho combattuto le prime lotte del Partito popolare nel Nord, e sono stato nominato presidente del primo congresso di Bologna . Io vi dico che basta che il Nord si organizzi e si muova per farsi sentire. Dite che per il congresso di ottobre non avete tempo sufficiente per preparare un’organizzazione. Avete fatto una insurrezione, avete lottato con ben altre difficoltà, e sarà quindi possibile costituire abbastanza presto le sezioni. Ritengo che sarà possibile; se non lo fosse, dopo è troppo tardi; bisogna farlo adesso, nel periodo estivo. Sostengo che l’essenziale è che le sezioni siano messe in piedi; bisogna passare al tesseramento con le forme più agili possibili. Noi siamo in tempo di guerra e la guerra grossa verrà domani. Solo se nell’animo di tutti è penetrata la convinzione che si tratta veramente di una battaglia, di una estensione e di una profondità enormi, una battaglia che non c’è mai stata forse nella storia del popolo italiano, essa si potrà affrontare con la speranza di vittoria. La democrazia deve organizzarsi in modo perfetto perché si tratterà, amici, come già ho detto, di una battaglia grossa: saranno venticinque milioni di elettori ed elettrici che verranno chiamati a votare in Italia. Solo a Roma vi sono 930 mila iscritti nelle liste elettorali. Mai si era visto in precedenza una cosa simile, mai uno schieramento così forte, e guai a noi se a questo appello le così dette masse grigie, pigre, le masse lente, non si muoveranno e guai a noi se non avremo avuto la forza di organizzare e spingere veramente avanti la nostra gente a dire la loro parola. Io vorrei ricordarvi però prima (mi sono addentrato in quella che doveva essere la conclusione del discorso) che non voglio sottrarmi all’obbligo di riferirvi sulla crisi, non per tentare una giustificazione e nemmeno per esaltarne i risultati, ma piuttosto per attingere degli insegnamenti. Il «Vento del Nord» e la crisi di governo di metà giugno 1945 Vi ricorderete, amici del Nord, che la campagna per il «Vento del Nord» è cominciata nel Sud parecchio tempo prima che il vento del Nord potesse soffiare da questa parte. È cominciata con questa tesi: nel Nord sono le masse popolari, e precisamente le masse di sinistra, quelle masse cioè che fanno il lavoro più rischioso e portano il peso del sacrificio e della battaglia della insurrezione; per questo domani al governo debbono andare partiti che queste masse rappresentano, cioè il Partito socialista e il Partito comunista. Questa è stata la prima impostazione; e noi rispondemmo col richiamo all’opera vostra. E allora si è cambiato argomento; si è detto non si tratta di rappresentare i combattenti, i partigiani, quelli che hanno fatto il loro dovere (tutti abbiamo fatto il nostro dovere), si tratta invece di rappresentare le forze operaie e sindacali, organizzate nelle grandi fabbriche le quali hanno il merito di avere salvato le fabbriche stesse dalla distruzione e domani avranno la voce principale nella soluzione dei problemi politico-sociali. In questa seconda fase tattica noi abbiamo risposto affermando che questo riguardava i problemi sociali e sopratutto il programma sociale del governo e delle persone che lo debbono attuare; ma che non era più un problema politico in senso stretto. Fu così che nel secondo periodo si è sostituita la formula delle masse proletarie e socialcomuniste a quella delle forze combattenti partigiane. Questa tesi ha dominato per tre quarti lo svolgimento della crisi; ed è soltanto nell’ultimo momento che attraverso la candidatura Parri si è ritornati alla rappresentanza partigiana. Qui vorrei rilevare che il fatto principale di questa crisi e il più caratteristico fu la indissolubile, la indiscussa solidarietà tattica e sostanziale tra socialisti e comunisti. L’alleanza socialcomunista ha agito e operato in due maniere: quando venne posta la candidatura Nenni alla presidenza si accennò che i socialcomunisti sono tutt’uno e quindi a loro spettava la direzione politica; quando invece si discuteva sulla assegnazione dei vari dicasteri, socialisti e comunisti si presentavano come due e bisognava quindi dividere ed assegnare i mandati, tre ai socialisti, tre ai comunisti. Solidarietà socialcomunista Quando una volta obiettai a Togliatti: Ma siete due o uno? Togliatti che sa di letteratura mi rispose ricordandomi la frase dantesca «ed eran due in uno e uno in due». Sono andato a controllare la citazione. Si tratta di Bertrando De Born che appare a Dante col capo tronco che egli stesso tiene per le chiome e se lo porta innanzi a guisa di lanterna: e ‘l capo tronco tenea per le chiome, di sé facea a se stesso lucerna, ed eran due in uno e uno in due: com’esser può, quei sa che sì governa, (Inferno, XXVIII). Ho rivisto l’illustrazione impressionante del Dorè e vi ho fatto sopra delle meditazioni. «Com’esser può» anche oggi lo sa solo il Cielo; ma sarebbe decisivo anche sapere: la lucerna a chi fa luce? a Nenni o a Togliatti? Come sono lontani i tempi in cui si diceva che il governo migliore sarebbe stato quello rappresentato dai tre partiti di massa, associati nell’unità sindacale. In questa crisi si è arrivati a questo punto: che a proposito del sottosegretario del lavoro, nella ripartizione dei posti, abbiamo visto un socialista appoggiare la Democrazia radicale, inesistente nel Nord, per tenere lontani i democratici cristiani. Il Partito comunista al penultimo giorno della crisi ha tentato di contestarci il sottosegretariato all’interno prima concessoci solennemente in cambio della mia vice-presidenza. Noi eravamo stati ben più larghi. Se abbiamo creduto, e l’abbiamo creduto sul serio, per ragioni di carattere estero e interno, che non fosse opportuno per il nostro paese d’avere in questo momento Nenni alla presidenza, abbiamo però riconosciuto che c’erano ragioni che indicavano il Partito socialista sia per risolvere i problemi sociali, sia come preparatore della Costituente e sia per la direzione dell’epurazione. La nostra proposta è stata oggettiva, di transazione onesta, della quale mi posso compiacere per le mie responsabilità personali che non sia stata accettata, ma non mi pento che sia stata fatta. L’anticlericalismo Durante la crisi oltre a questa solidarietà socialcomunista contro di noi, c’è stato un altro episodio che merita la nostra più viva attenzione; ad un certo punto quando noi eravamo tutti preoccupati a contenderci le posizioni di carattere economico e politico, è suonato di lontano un allarme: un certo campanello al quale non si pensava più, il campanello anticlericale. Noi pel ministero dell’Istruzione che era affidato ad un liberale che si era dimostrato nelle questioni religiose uomo molto temperato, non avevamo posto né candidatura né condizioni. Ad un certo momento però, in cui apparve la possibilità che anche i democratici cristiani si insediassero all’Istruzione, saltarono fuori due candidature: una socialista e l’altra liberale. Si è cercato con ogni mezzo di escludere i democratici cristiani e i discorsi che si fecero in quell’occasione, ci hanno fatto capire che nonostante l’opera grandiosa svolta anche da uomini di chiesa durante la guerra civile e durante la guerra contro i tedeschi, ancora il vecchio anticlericalismo, il sospetto contro i preti faceva capolino e tentava di sbarrarci la strada. Questo campanello d’allarme deve risuonare in tutti i vostri orecchi e non deve lasciarvi addormentare in una situazione che in realtà non è ancora chiarita e rimane preoccupante. Quando si deve sentire ancora adesso nei corridoi della Camera qualche persona autorevolissima esclamare: no, i preti no!, quasi un eco del «No popery» dei vecchi consevatori inglesi duri a morire, quando vediamo anche parte dei partiti popolari condividere tali pregiudizi, sì che a Togliatti sembra di fare il massimo sforzo nel concedere ai credenti la tessera nel suo partito, allora dobbiamo ricordare che la Costituente non va pensata come un’assemblea parlamentare la quale discuta e decida solo sulla forma dello Stato, ma come un’assise la quale delibera su tutto lo Statuto fondamentale, cioè non solo sulla forma dello Stato, sulle prerogative del Parlamento o sulla ripartizione delle competenze fra parlamento centrale e rappresentanze regionali, ma vi si dovranno affrontare tutti i problemi basilari dello Stato e della struttura della società morale, civile ed economica italiana. I compiti della Costituente Si tratta in primo luogo di stabilire i diritti dei cittadini italiani, «i diritti degli italiani». I diritti degli italiani si stabiliscono non solo in confronto all’una o all’altra forma dello Stato, ma si stabiliscono in confronto dello Stato stesso e della collettività. Si tratta dei diritti e dei doveri dei cittadini italiani e ogni grande formazione democratica e libera è nata proprio dai «diritti degli uomini» come in Francia e dai «diritti dei cittadini» come in America. Così noi dovremo fare uno Statuto che stabilisca i diritti degli italiani. Dovremo inoltre legiferare sulla vita sociale e della famiglia (quindi sul matrimonio) sulle associazioni libere intermedie fra Stato e individuo; e questo sarà un altro capitolo fondamentale del nuovo Statuto dello Stato democratico. Poi non potremo ignorare né la storia né la realtà del cristianesimo in cui respiriamo e ci moviamo; si tratterà allora di un altro capitolo in cui bisognerà parlare di religione e della libertà delle coscienze. E un altro capitolo ancora tratterà della scuola pubblica e privata. Non ci voleva il campanello d’allarme per ricordarci l’importanza del problema educativo, ma poiché c’è stato, è bene affermare che lo stato della preparazione psicologica italiana circa il problema morale ed educativo non è tranquillizzante su tutti i fronti. Noi domandiamo delle garanzie sulla base della libertà per tutti. Non domandiamo privilegi, ma domandiamo anche che non si spezzi la catena gloriosa della storia dei nostri secoli. Quando Togliatti si fa il merito di non sollevare la questione religiosa, sbaglia, perché non si può reclamare un merito, mentre si fa il proprio tornaconto. Invano ho chiesto alla lealtà dei marxisti di dichiararci nettamente quale è la parte del loro bagaglio ideologico anticristiano a cui intendevano rinunciare. Non una riga, né degli scritti di Lenin, né di Carlo Marx, né di Stalin stesso è stata ripudiata. Si riservano di decidere mano a mano che la repubblica diverrà progressiva. Ma quando si tratterà di gettare le fondamenta dello Stato democratico, questo mutismo non può essere sufficiente. Infine (last not least) nella Costituente dovremo parlare della vita e struttura economica. Proprietà, sua funzione, suoi limiti, iniziativa privata e controllo pubblico, nuove garanzie politiche e sociali per i contadini, gli operai, il ceto medio, questione della terra, ordinamento del lavoro. Invano certi reazionari tenteranno di sabotare queste riforme ricoverandosi dietro un loro troppo recente entusiasmo per la forma repubblicana dello Stato. Poiché ci si richiama sempre alla storia francese, noi diciamo: secondo le nostre concezioni, niente clubismo, niente giacobinismo, noi vogliamo la democrazia sul serio e incominciamo come la rivoluzione francese ha cominciato, cioè rifaremo la grande inchiesta popolare dei «cahiers». I compiti del Consiglio nazionale della Democrazia cristiana Il compito che ci proponiamo nell’imminente convocazione del Consiglio nazionale è d’impostare per i nostri aderenti una grande inchiesta su tutti i vari problemi sia di forma che di sostanza che si devono risolvere alla Costituente; inchiesta che formulata dai nostri migliori collaboratori sarà fatta presso tutte le sezioni, e le proposte e conclusioni di esse saranno poi presentate al nostro Congresso che costituirà così i nostri «Stati generali». La libertà del popolo italiano Noi siamo preoccupati sopratutto di una cosa; l’abbiamo detto e lo diciamo in ogni occasione, e bisogna che la ripetiamo sempre: noi siamo preoccupati sopratutto di salvare nel futuro Stato democratico la libertà organica del popolo italiano. Noi temiamo una cosa: di perderla un’altra volta. E se bastassero le garanzie personali, ove andremo a trovarle? Nenni è certo per la libertà, ma le origini di sinistra non garantiscono di per sé l’evoluzione delle cose. Dalla sinistra sono partite le due principali rivoluzioni reazionarie degli ultimi vent’anni. Pertini, che è un’anima fervida e sincera, è venuto a Roma ed ha detto in un comizio: «Dobbiamo fare della Costituente la piattaforma della rivoluzione italiana per gettare le basi della futura società socialista». Ma noi invece desideriamo il metodo permanente della democrazia, che è l’antirivoluzione. Che cosa sarà di qui a ottobre, quando l’atmosfera di ebollizione di questa caldaia che è l’Italia sarà ancora salita; quando avremo fatalmente non del tutto superata la crisi della disoccupazione, quando i nostri che ritornano deportati o prigionieri – e già bussano alle porte d’Italia – irromperanno sul territorio metropolitano della patria? Voi dell’Alta Italia vi siete lamentati di non essere stati compresi abbastanza dal governo precedente. Figuratevi che cosa penseranno di noi quelli che rientrano dai paesi lontani! Domani saranno forze forse centrifughe, saranno forze ribelli a cui bisognerà rivolgerci con pazienza e con l’animo aperto tenendo conto dei sacrifici da loro fatti. E toccherà specialmente a noi avvicinarci a questa materia esplosiva e fare opera di lenimento, opera di giustizia e di equità. Che immenso lavoro da compiere! I giovani, che possono buttarsi nei comizi, andranno incontro a questi nostri fratelli per guadagnarne l’animo, per non perderli. Gli anziani li sorreggeranno nelle loro famiglie e nelle loro aziende. Compito immenso! Ma che vanto, anche per gli anziani di spendere gli ultimi anni della vita in una grande battaglia per una grande meta: per salvare il popolo italiano. La Democrazia cristiana il maggior partito italiano Dunque prima conclusione della crisi stessa: collaborazione col Cln sì, ma dignitosa e fiera, come di coloro che sanno che in potenza sono senza dubbio il maggiore partito italiano. Io ho questa consapevolezza, e vorrei che voi tutti l’aveste; noi siamo senza dubbio il partito della maggioranza relativa in Italia, ad una condizione, che vogliamo veramente esserlo, che abbiamo la forza del sacrificio, e diamo l’esempio di sopportare qualsiasi lotta pur di arrivare a salvare l’avvenire del popolo. Dico a voi, partigiani, che non è vero che la battaglia si è perduta perché certe questioni personali durante la recente crisi non sono state risolte in nostro favore. Questioni del momento; la battaglia invece è quella che si prepara adesso e che verrà, e voi dovete essere presenti ed agire come la guardia pacifica della libertà. Ve ne rivolgo formale appello: non disperdetevi, non venite meno alla solidarietà fra voi che è solidarietà non soltanto di ricordi ma può anche essere garanzia di opera pacifica e vigorosa in difesa della libertà. Il governo Parri Qualche cosa che riguarda il governo Parri. Io conoscevo poco l’attuale presidente, ma ne avevo sentito parlare come di uomo di alta dignità morale e sapevo che aveva molto sofferto e combattuto per la causa del nostro riscatto. Ho sentito il dovere di aiutarlo come potevo in questa soluzione della crisi. E se vi pare che in qualche momento io sia stato debole ed abbia rinunciato a qualche posizione di prestigio, mettetemelo in conto, non di una debolezza di carattere, come potete pensare, oppure dipendente dalla mia età, ma mettetemelo in conto invece, del rispetto e della devozione che dovevo avere per l’uomo che impersona la stessa opera svolta da voi partigiani. Però vi dico subito che accanto a questa si fecero valere altre ragioni oggettive. Nei giornali è facile discutere di politica, ma al tavolo verde i problemi diventano concreti. Il problema prossimo è quello di salvare la moneta, il secondo, ed è connesso con questo, salvarci dalla disoccupazione o almeno attenuarla. Quindi crediti internazionali, crediti specialmente da parte delle Nazioni Unite. Per quanto riguarda la politica estera, il momento è venuto in cui l’armistizio deve cadere, momento in cui deve giustamente essere sostituito qualcosa a questo armistizio prima ancora della grande pace universale. E le prossime settimane decideranno come sarà fatto questo strumento di cooperazione e solidarietà internazionale. Devo però dire infine che, nonostante le considerazioni che ci hanno fatto sostenere il governo Parri, v’è una condizione sulla quale non potremmo transigere. Questa condizione qual’è? Forse la difesa della Democrazia cristiana? No, ci difendiamo da noi. Forse i privilegi nostri? No, non ne chiediamo. Ma chiediamo ordine e libertà di poter votare e poter agire senza sopraffazioni e senza violenze. E quando io durante la crisi proprio a Milano, ho ricordato non essere esatto che la crisi era stata posta solo dal «fatto» Nord, perché c’era stato anche un «fatto» Sud, pensavo proprio ai disordini dei pseudo partigiani della Calabria. La forza contro i provocatori E oggi, appena costituito il ministero nuovo, si ricomincia. Si è ricorsi al sistema dei ministri pompieri che tengono discorsi benevoli e fanno concessioni. Metodo terapeutico preventivo che lodiamo e alla cui riuscita intendiamo concorrere; ma gli appelli alla ragione si possono usare soltanto con uomini ragionevoli e onesti. Quando si sarà fatto tutto il possibile per venire incontro alla povera gente, bisognerà ricordarsi anche che nelle folle affamate si intruppano pure provocatori e delinquenti. Di fronte a loro l’autorità dello Stato democratico va vigorosamente affermata; né noi potremo dividere la responsabilità di una politica diversa. Lo spirito è la nostra forza Nella dichiarazione programmatica di governo abbiamo chiesto la fine dell’armistizio e l’unificazione amministrativa di tutta l’Italia. Ciò è nell’evoluzione delle cose; ma con ciò non desideriamo e molto meno chiediamo che gli alleati ci abbandonino al nostro destino, quasi che potessimo far facile gettito di una solidarietà che ci è tanto preziosa. E qui non penso solo alla cooperazione economica finanziaria, la cui necessità è ovvia, ma anche alla cooperazione politico-morale. Abbiamo fatto la guerra insieme per la libertà e troviamo giusto che siamo solidali anche nella costruzione della pace, per la libertà e nella libertà. A che pro i nostri morti e i loro, se nei paesi, vittime da tanto tempo delle tirannidi, si sviluppassero di nuovo i germi di altri regimi fondati sulla violenza e non vi si creassero le garanzie per i regimi liberi; e a che pro la guerra se le frontiere saranno ingiuste e premesse di nuovi conflitti? Libertà democratica interna e libertà del consesso dei popoli sono aspetti di uno stesso problema che noi logicamente non possiamo pretendere di dissociare. Evidentemente la battaglia frontale che dovremo sostenere esigerà tutte le nostre energie e il rinvigorimento dei nostri quadri organizzativi ma non dimentichiamo che è anzitutto lo spirito che dà la forza, e lo spirito è la nostra tradizione. Non ditemi conservatore, perché io vi rispondo: sì sono conservatore, quando si tratta di conservare le principali libertà della vita pubblica e sopratutto le libertà religiose; sono conservatore, perché perderle vorrebbe dire perdere le ragioni stesse dell’esistenza. 