Vieni a vedere la gente quanto s’ama! (Purg. VI, 115). Noi abbiamo spesso ragione di lagnarci del modo con cui la stampa estera esagera le lotte politiche e i disordini in Italia. Spesso, ma non sempre. Se, a mo’ d’esempio, un forestiere avesse visitato di questi giorni Modena o Bologna, come impedirgli di sentirsi trasferito in un ambiente medioevale, quando i fatti e le manifestazioni del giorno favoriscono così mirabilmente la ricostruzione romantica di quei tempi, i quali ci si rinnovano nella memoria al solo rivedere i monumenti da loro lasciati? A Bologna lungo via Indipendenza e nelle piazze e vie principali stanno affissi dei manifesti con questa scritta: «Occhio per occhio, dente per dente». Ovvero: «Verso le belve… nessuna tregua, nessun ritegno». E un altro manifesto fascista termina cosi: «I morti ci hanno lasciato un solo retaggio: LA VENDETTA!». Il forestiere potrebbe credere di primo colpo che si tratti d’innocua violenza verbale, ma se tiene gli occhi aperti, converrà che si disinganni. Eccola là, poderosa ed oscura, la mole di palazzo d’Accursio, donde dai panierini vennero lanciate bombe come confetti, e dove nell’aula consigliare, si presero gli eletti del popolo a revolverate ; e continuando per via d’Azeglio, avvicinandosi ad un edificio circondato da armati, sentirà ancora il puzzo dell’incendio; sono le mura annerite della Camera del lavoro, consunta in una notte di vendetta. Armati e armi poi dappertutto. Prima in camions bene agguerriti – il carroccio a benzina – scorazzavano i fascisti, ora girano i carabinieri e le guardie regie. E accanto ai camions, plotoni di truppa d’ogni colore attraversano le piazze e le vie, per rafforzare l’impressione di un potere vigilante e determinante. Quando vennero ricondotte nella città patria le povere vittime di Modena, Bologna pareva alla vigilia d’un assalto nemico. La forza pubblica aveva occupate le vie percorse dal corteo in tre strati verticalmente; una siepe di truppe in basso, una catena di guardie regie ai balconi e una corona di carabinieri sulle terrazze e sui tetti. Un economista potrebbe chiedersi: «quanto costa allo Stato questa mobilitazione per impedire lo scoppiar della guerra civile?» E, scusate, non sarebbe stato più a buon mercato forse il metodo preventivo? Sarebbe superfluo l’analizzare ora la situazione emiliana per assodare le responsabilità di un metodo di governo; ma si rimane tuttavia colpiti dal fatto che nonostante le fatali conseguenze, a cui esso ha condotto, oggi stesso si continui per la medesima via. Nessuno pensa, per esempio, a censurare o a sopprimere dei manifesti che eccitano alla rappresaglia ed esaltano la vendetta, e la Squilla socialista, la Battaglia nazionalista e l’Assalto fascista possono scrivere e stampare a loro talento. Questa libertà di eccitamento a delinquere crea un ambiente in cui le rivoltelle scattano come mosse da una molla automatica. Si lascia che la molla venga montata e poi, perché non scatti, o perché scatti meno dannosamente ch’é possibile, si fa bivaccare sulle piazze e nelle vie un esercito di armati, non riuscendo tuttavia né a salvaguardare la libertà né a garantire la pelle dei cittadini. L’Alighieri, quando deplora che «l’un l’altro si rode Di quei che un muro ed una fossa serra» grida ad Alberto il tedesco: Guarda come esta fiera è fatta fella, Per non esser corretta dalli sproni . Passeremo noi per reazionari se invochiamo una politica saggia e previdente la quale moderi lo spirito pubblico e garantisca la libertà assicurando l’ordine e la disciplina? E ci diranno retrogradi se al cospetto di queste stragi e di questo sangue fraterno invocheremo un ritorno al problema della coscienza individuale, un richiamo al problema dell’educazione scolastica, un appello al precetto di Cristo: Amatevi l’un l’altro! Quando abbiamo levato in alto lo scudo crociato in difesa della libertà d’insegnamento e della coscienza cristiana, ci hanno gridato: «medioevalisti!». Ma le prove sono là per documentare che il più oscuro medioevo ripiomba tra le mura e sui palazzi delle nostre città, quando viene abbandonato il principio cristiano; anzi, più in là del medioevo, ritorna la barbarie. L’altra sera, a Bologna, innanzi alle bare dei fascisti uccisi dai rossi, camminava, portando la croce, un povero frate che in mezzo a tante armi pareva uno sperduto. E pure tutti gli occhi si fissavano su lui e di lui tutti sussurravano qualche cosa. Era quel frate, di cui il Corriere della sera ricordava il piissimo gesto durante la zuffa di revolverate, impegnatasi sulla bara dello studente Ruini, a Modena . «Degno di rilievo in questa triste giornata, scriveva il giornale di Milano, è il contegno nobilissimo d’un umile frate, che, rimasto quasi isolato nel momento della battaglia presso la bara del povero Ruini, ha sollevato la croce come un invito solenne alla pacificazione, mentre la folla, in preda al panico, si sbandava da ogni parte». Sussurravano delle parole brevi, scambiavano qualche esclamazione, non dicevano di più. E pure era chiaro che pensavano molto più di quello che dicessero. La folla ha la sensazione netta che bisogna mutar rotta, e che la pace, la tregua non si raggiunge con nuove violenze. Non ci può essere che la tregua di Dio. 