La prima constatazione che va registrata è che sono stati sostanzialmente raggiunti gli obiettivi che il Governo italiano si era prefisso nel promuovere le conversazioni di Londra, obiettivi che erano stati precisati nelle dichiarazioni rese alla stampa il 27 marzo. Si trattava, come l’accordo ora concluso consacra, di assicurare all’Italia un’ampia partecipazione nella Amministrazione della zona A pur nella cornice del Trattato di Pace e quindi nella responsabilità internazionale del Comando militare della zona A, cornice però che riguarda anche la Zona B, cioè il T.L. nel suo complesso, fino al giorno della soluzione definitiva ed integrale, che rimane esplicitamente riservata e non compromessa. Cura costante dei delegati italiani è stata dunque di evitare ogni ripercussione – o pretesto di ripercussione – in zona B delle misure da adottarsi in zona A. Il Governo italiano si è fatto guidare dalla necessità imprescindibile di evitare di compromettere in qualsiasi modo la posizione ed il futuro della zona B, preoccupazione che era profondamente sentita in primo luogo dagli stessi Triestini. Altro obiettivo dei delegati italiani è stato quello di evitare che nella redazione dell’accordo si affrontassero tesi contrastanti sulla diversa interpretazione di alcuni testi giuridici. L’accordo si basa su una situazione di fatto e a questa si riferisce. La sostanza dell’accordo risulta chiaramente dai due grafici che paragonano l’organizzazione del G.M.A. quale si presentava prima delle conversazioni di Londra e quale risulta d’ora in avanti. Viene istituito il posto di consigliere politico italiano nel Governo alleato di Zona, che verrà designato dall’Italia e agirà accanto a quelli britannico ed americano. La sua funzione sarà assai importante. Il consigliere politico italiano avrà funzioni analoghe (benché per evidenti ragioni che conseguono da quanto sopra specificato, giuridicamente non identiche) a quelle dei suoi colleghi americano e britannico. Egli assicurerà il contatto diretto tra il Governo di Roma e il Comandante di Zona in tutto ciò che interessa l’indirizzo politico e la vita civile ed economica della Zona stessa. Quale logica conseguenza della nomina di un consigliere politico italiano, viene soppressa la Missione italiana, che ha sin qui funzionato a Trieste, e la cui stessa denominazione poteva dare l’impressione che la città adriatica fosse territorio «estero». La riforma strutturale del Governo alleato, quale si desume dall’analisi dei grafici attraverso la nomina del direttore superiore, affida l’amministrazione interna ad amministratori italiani. I principali di questi sostituiranno il direttore generale americano Whitelow che è già stato trasferito alcuni giorni or sono dal suo Governo e i due direttori dello Interno e della Economia e Finanze, che erano rispettivamente inglese ed americano. Dagli amministratori italiani dipenderanno oltre la Presidenza di Zona (Prefetture) ed i Comuni della Zona, anche i vari dipartimenti elencati nel grafico. Tra questi ultimi quelli che avevano capi stranieri, avranno d’ora in poi capi italiani. Poiché il Governo militare conserva la responsabilità internazionale dell’amministrazione, esso mantiene ancora taluni dipartimenti più strettamente connessi con tale sua responsabilità e con la sicurezza delle truppe. In tal guisa nessuno potrà richiamarsi al presente accordo per cercare di giustificare violazioni del Trattato. Da questo insieme risulta evidente il progresso compiuto dalle posizioni italiane a Trieste. Devesi altresì rilevare l’impegno dei governi di applicare le intese raggiunte in uno spirito di amichevole comprensione, impegno che non è dunque demandato soltanto all’amministrazione locale, ma lega gli stessi governi. L’accordo constata espressamente che rimane impregiudicata la soluzione finale del problema dell’avvenire del Territorio Libero nel suo insieme. Esso tuttavia costituisce per la Zona A che è stata oggetto delle conversazioni una prima pratica applicazione del riconoscimento contenuto nella Dichiarazione del 1948 del carattere «prevalentemente italiano» di tutto il Territorio. Non è poi senza significato l’affermazione contenuta nel comunicato che «queste conversazioni, sebbene limitate alla questione dell’amministrazione della Zona A hanno posto in evidenza che i tre governi ispirano le loro azioni ai principi delle Nazioni Unite di pacifica collaborazione internazionale e del rispetto ovunque dei diritti umani e delle libertà fondamentali». L’accenno alla Zona A rivela per chiara antitesi che anche la situazione in Zona B è stata tenuta presente. 