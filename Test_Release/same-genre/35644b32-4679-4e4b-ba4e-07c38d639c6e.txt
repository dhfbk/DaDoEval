Presto scriveremo 1907. Non aspettatevi una meditazione sulla velocità e l’edacità del tempo o sulla caducità delle cose. Questa sapienza è oramai racchiusa negli antichi proverbi della Scrittura e negli aforismi dei saggi della Grecia. Essi rappresentano il risultato dell’esperienza e questa – la maestra migliore – non è mancata a nessuno di voi e nessuno quindi deve ricorrere ad altri per la materia e il modo di fare l’esame di coscienza sopra l’opera propria. Ma fuori della vostra sfera individuale v’è una sfera più grande, non meno definita, comune a tutti quelli che hanno nella vita religiosa e civile una fede sola, un programma identico e questa sfera nel linguaggio d’uso è detta «partito». È qui che noi, i quali vi siamo sempre stati d’accanto tutto l’anno, ove anzi abbiamo esercitata la funzione di trasmettitori e talvolta d’ispiratori dell’idea che vi mosse e creò l’opera, crediamo d’aver diritto d’assistere, forse il dirigere l’esame sul 1906. E anzitutto rinunziamo alla politica estera, non è vero? Prima perché se n’occupano a dovizia gli altri, poi perché non vi abbiamo proprio niente da riassumere e ancora meno da proporre, se fate eccezione forse per quelle buone promesse che il Trentino s’è portato via dall’esposizione di Milano, circa le quali l’esame è presto fatto: promesse buone, e... il proposito di mantenere l’hanno pur troppo da fare degli altri . Se ne ricorderanno? Per il resto ripieghiamoci un po’ su noi stessi. Il Trentino, ha detto bene un vecchio liberale, ha una dose enorme di presunzione. Ma creda, l’avversario nostro, la colpa non ricade proprio su noi. Non siamo noi che impartiamo o neghiamo tutti i giorni il placet ai discorsi o alla circolare di Tommaso Tittoni , non siamo noi che abbiamo infuso negli animi adulati di facili lettori l’idea falsa e perniciosa che il Trentino sia il perno della Triplice, che l’Italia si sommuova tutta per il più piccolo incidente al di qua delle barriere, né abbiamo creato noi la boria trentina, figlia dell’ignoranza e dell’adulazione, madre del nullismo, della politica a frasi audaci, alle quali seguono poverissimi i fatti. No, era nostro proposito primo di educare per quanto sta in noi il Trentino ad un orgoglio dignitoso che non sappia di braverie, ma conti in quella situazione vera, colla forza degli avversari, colla debolezza nostra. E anche quest’anno la nostra voce ammonitrice non è mancata mai, la creazione di una coscienza nazionale positiva fu la nostra meta luminosa. È nato il Volksbund e voi, amici, foste i primi fra i difensori. Abbiamo riconosciuto nella lotta il nostro tallone d’Achille. Nelle nostre regioni migratorie il Volksbund per penetrarvi tentava una cosa utile, l’insegnamento del tedesco; combattere questo, se non doveva servire che ad aiuto a emigranti, sarebbe stata follia. Tale punto di vista, contrastato prima, venne accettato anche da chi in tale campo materialmente può fare più di noi. E oggi, sul finire dell’anno, mandiamo a tutti un plauso cordiale a chi difende sulla breccia l’integrità nazionale del Trentino – ed esprimiamo l’augurio – che la difesa non rallenterà mai né per l’ingrossare dell’inimico, né per le forze nostrane venute meno. In questa difesa sembrò essere l’opera comune essere senza diffidenze e senza sospetti, ma chi non ha visto recentemente con quanta leggerezza in nome di un partito e di principi che dividono vengano lanciate accuse, minacce, intimazioni? Non sono questi che sintomi del male latente, che un giorno fece stragi e potrebbe rinfierire domani. Intendiamoci bene. Noi non apparteniamo a quei sognatori che vorrebbero che altra divisione non sussistesse nella politica trentina che quella creata dal punto di vista nazionale. No, è ovvio che anche fuori nel pubblico agone si manifesti l’interna divisione che c’è nelle coscienze, credenti o non credenti, o credenti a mezzo, legate solo al passato, o rivolte solo all’avvenire. I rapporti fra religione, Chiesa cattolica, vita pubblica e Stato devono avere anche nella politica i loro «partiti», come li può avere la democrazia. Ma questa divisione deve venir fatta chiara e risultare evidente. Si deve dire con franchezza tutti i punti che ci dividono: è l’equivoco voluto, ostinatamente mantenuto che noi condanniamo. Quei liberali, i quali sulla loro bandiera scrivono anche il loro liberalismo noi combattiamo, ma è una lotta aperta, senza sottintesi, ma dobbiamo chiamare setta coloro i quali vogliono conquistare o mantenere il potere politico al liberalismo, all’anticlericalismo, entrando in lizza solo o precipuamente con bandiera nazionale. Qui esiste la setta, che dinanzi al popolo si presenta con un programma che ne nasconda un altro meno attraente ma per chi lo propugna più essenziale. Anche a te, povero 1906, è toccato vedere le relazioni dei nostri liberali radicali colla democrazia, la famigerata strozzatura del suffragio universale, anche a te, è toccato vedere le loro relazioni coi moti giacobini del continente ed hai sentito invocare la scopa di Francia! Lasci dunque il Trentino, come l’hai trovato, o anno vecchio, ma questo hai contribuito a confermare: paese lontano dai centri esso risente però dei moti che ora scuotono la vecchia Europa e non rimane indifferente alla corrente anticlericale, anticattolica. Di qui la conferma di quanto da tempo e gli amici e noi asseriamo: la necessità nella vita pubblica trentina di un partito il quale assuma la rappresentanza di tutti gli interessi del popolo, ma vi metta a capo quelli religiosi. Come abbiamo corrisposto noi a questa urgenza, quali propositi faremo per l’anno nuovo? 