Il prof. Donat di Leitmeritz pubblica nella Schönere Zukunft un articolo sul cattolicismo nei Sudeti. Nel territorio attualmente appartenente alla Cecoslovacchia, nel 1880 i cattolici erano 80,22% e nel 1930 sono scesi a 78,6%. A tale regresso del cattolicismo i cechi contribuiscono in misura molto più forte dei tedeschi. «Tuttavia il cattolicismo dei tedeschi sudeti non è in generale una professione franca e zelante, ma piuttosto un atteggiamento fondamentale religioso con certe riserve; un cristianesimo che dai tempi di Giuseppe II in qua apparteneva al bon ton, ma che non voleva apparire esagerato né molesto e dal quale la cosidetta intelligenza si distanziava volentieri, senza per questo voler essere irreligiosa. I cattolici tedeschi dei Sudeti non sono passati attraverso al Kulturkampf, che forse avrebbe fatto loro bene, riaffermando ed approfondendo le loro convinzioni, ma l’epoca dei lumi e lo snervante liberalismo produssero in un popolo culturalmente così progredito gravi danni». Nel tempo del dominante liberalismo nessun giornale cattolico esisteva in Boemia che ostacolasse questa specie di ipnosi, finché Ambrogio Opitz ne fondò uno a Warnsdorf, che più tardi, trasferito a Vienna, divenne la Reichspost. Ma in quel tempo imperversavano nei Sudeti gli apostoli del Los von Rom e del pangermanismo. Tuttavia il movimento scismatico, cioè la formale separazione dalla Chiesa cattolica, non fece reali progressi, come dimostrano appunto le statistiche. Il merito va attribuito alla società di S. Bonifacio, alle associazioni cattoliche e ad un ritmo intenso della cura d’anime. Ancora oggi la organizzazione scolastica cattolica, fondata dal vescovo Giuseppe Gross , vigila sugli interessi scolastici cattolici e rilevanti furono i successi dell’Azione cattolica femminile e giovanile. La legislazione cecoslovacca modificando la vecchia legge austriaca ha mantenuto obbligatorio l’insegnamento religioso nelle scuole elementari soltanto per quei scolari che formalmente non chiedano l’esenzione. Ora soltanto il 0,55% degli scolari cattolici tedeschi ha chiesto tale esonero e nelle classi superiori delle scuole medie ove l’insegnamento della religione è facoltativo, soltanto il 5% approfittò della facoltà di rinunziare all’istruzione religiosa. Ha fatto il giro della stampa la notizia della morte dell’ex-borgomastro di Vienna Riccardo Schmitz , avvenuta «in seguito ad una operazione chirurgica» in un campo di concentramento. Una smentita, pubblicata da qualche giornale, non ha carattere ufficiale ed è formulata in modo poco rassicurante. Comunque, rileviamo che in tale occasione parecchi giornali pubblicarono necrologi che dimostrano quanto lo Schmitz fosse stimato ed apprezzato. Merita soprattutto rilievo l’articolo che pubblica Carton de Wiart ne La Libre Belgique: «Vienna, egli scrive, gli deve dal punto di vista amministrativo grandi realizzazioni ottenute con mezzi assai ridotti». Carton de Wiart ricorda d’aver veduto Riccardo Schmitz nel settembre scorso a Parigi, durante la Conferenza interparlamentare: «il suo discorso fu di una grande elevazione morale e civile». Nei momenti critici egli fu un consigliere prudente e un collaboratore leale del cancelliere Schuschnigg. «Coloro che conoscono il borgomastro di Vienna, non hanno creduto un momento solo che egli potesse lasciarsi sedurre dalla paura o dalle promesse né dalla astuzia di una propaganda della quale comprendeva gli ultimi scopi segreti …». «Nel disordine morale della nostra vita internazionale, quando l’impotenza o la avidità degli uni favorisce l’audacia o il cinismo degli altri, è giusto e conveniente che i cattolici belgi salutino con pia emozione e fervente ammirazione la memoria di questo grande e onesto uomo che aveva attinto dalla sua fede religiosa e dal suo patriottismo tutti i principii della sua vita pubblica e privata». Il corrispondente viennese della Liberté di Friburgo dopo aver accennato alle persecuzioni contro ebrei e cristiano-sociali avverte però che le vittime del nuovo regime possono ridursi a poche centinaia di migliaia, mentre gli «ariani austriaci» che sentono ogni giorno vantaggi per il miglioramento economico generale sono più di sei milioni. È innegabile che la vita economica ha preso un altro ritmo. Per esempio la sottoprefettura di San Pölten contava alla fine di aprile 10 mila disoccupati; ora non ne conta più uno, perché tutti sono ingaggiati nella costruzione dell’autostrada che passa per questa città. Altro esempio: i maestri e professori austriaci non erano in grado di trovare posti sufficienti e il ministro dell’istruzione del Reich con un solo tratto di penna procurava il posto nelle provincie nordiche a 1200 di loro. Ancora: il Politecnico di Vienna, un tempo assai celebre, era in decadenza per mancanza di fondi; il Reich ha subito messo a disposizione cinquanta milioni di marchi e si sta costruendo e attrezzando a nuovo. La liquidazione delle fortune ebraiche allarga le prospettive degli affari per gli altri e i posti di avvocati e di medici rimasti vacanti aprono uno sfogo alle carriere. Le tariffe postali vennero abbassate, le tasse sulle automobili e sulle biciclette diminuite: tutti questi elementi economici spiegano come molti siano disposti a rinunciare al romanticismo della vecchia Austria. Si aggiungano gli spettacoli ispirati alla nuova mistica che trascinano la gioventù ed infine la convinzione che l’Anschluss era divenuto una fatalità fissata dal destino nei secoli e che l’esservi arrivati comunque significa per gli austriaci l’approdare in seno alla nazione e a una patria più grande. La Nouvelle Revue Théologique di Lovanio presentando il libro di Legaut su «La Communauté Humaine. Essaix de spiritualité sociale» constata che l’umanità nei popoli e negli individui si sveglia e prende coscienza di sé stessa. Che cosa si deve intendere per questa parola spiritualità? La rivista risponde: «Spiritualità, certo, semplicemente umana e naturale; ma che è appunto umana, che si sforza di far entrare la morale e la legge naturale nel campo immenso che si apre oggidì davanti all’uomo, il campo della vita mondiale, internazionale, totalmente umana. Ahimé! Negli stessi scritti ed articoli dei migliori s’incontrano talvolta delle affermazioni di “realismo”, e dichiarazioni di principio che non mettono in prima linea negli ordini politici ed economici la morale evangelica. E tuttavia questi ordini, perché corrispondono più fortemente a tutto ciò che è l’uomo, dovrebbero subsumersi davantaggio sotto la legge dell’uomo, che è la legge morale». I cattolici del Belgio, che soffrono assai delle loro divisioni politiche, ripongono grandi speranze nel movimento giovanile il quale oltre che nelle organizzazioni d’Azione cattolica si è costituito anche in un «Front catholique des jeunes» col compito di affrontare i problemi politici e influire sull’atteggiamento della vita pubblica. Il Fronte si raccolse recentemente in consiglio generale a Namur e dopo un largo dibattito votò una risoluzione la quale si pronuncia contro ogni tentativo di … «costituire un blocco delle destre, il quale sotto pretesto d’antimarxismo, renderebbe inevitabile e definitiva una rottura delle forze cattoliche, provocherebbe una concentrazione antifascista e comprometterebbe pericolosamente il cattolicismo agli occhi di gran parte dell’opinione pubblica; stima urgente la riforma del regime parlamentare e di quello economico; reclama l’organizzazione corporativa che, riconducendo il Parlamento alla sua missione essenziale, dovrà essere nell’ordine economico una prima tappa nella trasformazione radicale del regime capitalistico». Altri punti della risoluzione si riferiscono alle questioni linguistiche e alla collaborazione coi giovani fiamminghi. «No, caro signore, il conflitto fra Chiesa e Stato appartiene al passato», dichiarò giorni fa il ministro Chautemps a un corrispondente del cattolico XXe Siècle di Bruxelles. E dopo aver accennato alle accoglienze fatte al cardinale Pacelli, il ministro radicale continuò: «L’unione di tutte le forze nazionali s’impone e il rispetto reciproco delle convinzioni figura tra i principii fondamentali delle democrazie … L’influsso dei cattolici nella vita nazionale francese da un pezzo non è mai stato tanto grande come oggidì. Lo Stato e la Chiesa si sono ritrovati sul terreno d’una larga cooperazione volontaria che porta i suoi frutti. L’influenza della Chiesa aumenterà ancora nell’avvenire. Noi facciamo tutto quello che è umanamente possibile per coltivare e sviluppare i buoni rapporti dei due poteri …». Il corrispondente commenta: «L’anticlericalismo è scomparso in Francia per ragioni puramente politiche. Dai radicali fino ai comunisti i capi hanno riconosciuto il danno che la lotta contro la fede e contro la Chiesa causa alla Francia». Molto commentata è in Francia la elezione suppletoria di Saint-Etienne, nella quale il candidato comunista soccombeva di fronte al candidato democratico popolare che era il segretario di questo partito, Raymond Laurent . È la prima volta che gli elettori antimarxisti fecero blocco su un candidato cattolico il quale durante la campagna elettorale aveva difeso in forma simpatica e con franco coraggio le dottrine sociali e le encicliche pontificie dichiarandosi nettamente contrario alle tendenze estreme tanto di destra che di sinistra. Maurras ha pubblicato che gli elettori di destra avevano votato per il Laurent, nonostante le sue idee democratiche, perché volevano impedire la riuscita di un comunista; ma questa interpretazione negativa e restrittiva pare dettata da spirito di parte, risultando invece per altre testimonianze che la maggioranza degli elettori ha votato per il democratico cristiano e per il programma positivo e ricostruttivo che egli difendeva. I congressi annuali di Pax Romana sono diventati ormai dei raduni internazionali che danno occasione ai giovani dei diversi paesi di stabilire durevoli amicizie e scambiare risultati di studi e di esperienze. Nel ’35 a Praga, nel ‘36 a Vienna, nel ’37 a Parigi, nel ’38 a Bled in Jugoslavia e nel ’39 a Nuova York, ove i partecipanti potranno soggiornare tre settimane a spese degli studenti cattolici americani. Il prossimo congresso del 22 e 23 agosto a Bled sarà consacrato alla discussione dell’argomento: «l’atteggiamento dello studente cattolico in faccia al problema comunista». Il problema verrà affrontato sotto i suoi molteplici aspetti e precisamente: a) il movimento comunista negli ambienti intellettuali, mezzi di controbattere l’influenza comunista nelle università; b) conoscenza e diffusione delle dottrine sociali della Chiesa; applicazione pratica di questa dottrina ai problemi attuali di ordine economico e sociale; c) l’azione sociale dello studente cattolico in mezzo agli operai e apostolato intellettuale tra gli operai comunisti. Le sezioni professionali tratteranno il problema sotto l’aspetto proprio a ciascuno di essi, come: la legislazione comunista nei differenti paesi; il collettivismo nella medicina; la collaborazione degli studenti cattolici con quelli non cattolici nell’azione caritativa ecc. Si annuncia che al congresso oltre agli studenti prenderanno parte professori, studiosi e organizzatori dei movimenti operai e giovanili. Le edizioni della rivista Cité Chrétienne pubblicano una serie di documenti episcopali che definiscono la posizione dell’episcopato cinese di fronte alla guerra . La prefazione è scritta dal monaco benedettino Pietro Celestino Lou , già ministro degli esteri della Cina. Don Lou ricorda che l’invasione della Cina esordì nel 1931 con l’occupazione della Manciuria: allora Ciang-Kai-Shek era occupato a dominare i disordini interni e a combattere il comunismo e non poté quindi organizzare una resistenza nazionale. Già il 30 giugno 1932, i 17 vescovi e ordinari cinesi redigevano una lettera collettiva da inviarsi alla Commissione d’inchiesta della Società delle Nazioni. A proposito del comunismo i vescovi scrivevano già allora: «In una nazione naturalmente così refrattaria al comunismo qual’è la nostra, solo la miseria degli umili e il rancore indignato dei dirigenti possono provocare la reazione della disperazione che sarebbe appunto l’adesione al bolscevismo. E qual’è il fautore dell’una e dell’altra, se non la abbominevole guerra d’invasione?». Don Lou rileva però che nel 1937 il sentimento nazionale e la preparazione dei cinesi hanno molto progredito e che il popolo si è levato in un sol blocco a difendere la terra degli antenati e la esistenza della nazione. Anche in quest’occasione l’episcopato trovò parole giuste per sostenere il patriottismo cinese. Mons. Haouisse , della Compagnia di Gesù, vicario apostolico di Shanghai, dedicò la sua lettera pastorale del 31 luglio 1937 ai doveri civili. Il vescovo di Pechino mons. Yupin dirigeva un appello ai cattolici d’Europa e d’America il 15 dicembre 1937 e il 25 dicembre lo stesso prelato rivolgeva ai diocesani una pastorale sul patriottismo cristiano. È nota poi la campagna da lui ingaggiata durante gli ultimi mesi nelle varie capitali d’Europa. Nel convegno giuridico italo-germanico tenuto a Roma si sono votate delle risoluzioni che saranno certo oggetto di discussione da parte dei competenti. Merita qui rilievo la risoluzione «sul diritto internazionale pubblico», nella quale si accentua che l’essenziale fondamento dell’ordinamento internazionale, è il diritto degli Stati alla propria autarchia e quella per una «definizione legislativa del diritto di proprietà», la quale definizione dovrebbe suonare così: «Il proprietario può usare pienamente della cosa e disporne sotto la sua responsabilità in armonia con gli interessi della comunità quali risultano dall’ordinamento giuridico nazionale dell’economia e del lavoro». Definizione accettabile, purché non intacchi il diritto naturale alla proprietà (il che sembra messo in dubbio da qualche premessa). «Occorre – dice la Quadragesimo anno – guardarsi diligentemente dall’urtare contro un doppio scoglio. Giacché, come negando o affievolendo il carattere sociale e pubblico del diritto di proprietà si cade o si rasenta il cosidetto individualismo, così respingendo o attenuando il carattere privato e individuale del medesimo diritto, necessariamente si precipita nel collettivismo o almeno si sconfina verso le sue teorie» . I resoconti della stampa quotidiana sul congresso dopolavorista di Roma, intitolato «Lavoro e gioia», come l’organo del dopolavorismo tedesco Arbeit und Freude, lasciano appena indovinare l’importanza di qualcuna delle molte relazioni presentate nelle 11 sezioni del mondiale convegno. In parecchie vi hanno fatto capolino i problemi morali. Il prof. Bodrero , ad esempio, parlando sulla elevazione morale del popolo a traverso il Dopolavoro, ha affermato che «le necessità dei tempi richiedono provvidenze sociali che differiscano largamente dalle concezioni del passato. Noi vogliamo che l’O.N.D. si ispiri al concetto classico e latino della humanitas, onde poter consegnare alle generazioni venture un mondo migliore di quello che videro i padri». Il relatore tedesco Hans von Tschammer ha notato che in Germania le società sportive e dopolavoriste riposano sul principio della volontarietà, «perché l’idea dell’obbligo sarebbe opposta alla idea di gioia»; il francese Bonvoisin si è compiaciuto del fatto che il movimento dopolavoristico colloca il lavoro in un quadro di fede. Col restituire al lavoratore il senso della sua libertà umana e della compiacenza nella dignità del lavoro si ottengono le migliori ripercussioni e sulla produzione e sullo spirito e sulla salute del lavoratore». 