«O in pubblico o in privato, nelle conferenze, nei colloqui personali, nel memorandum o nella stampa tutto quello che si poteva dire per la nostra tutta causa è stato detto, chiarito ed affermato. Se la conferenza non concluderà, non perderemo la speranza nella cooperazione internazionale: altri sforzi dovranno essere fatti, altre istanze di una più ampia solidarietà delle nazioni dovranno essere invocate affinché lo spirito della giustizia e della fraternità umana abbia interpreti più disinteressati e più sicuri». Il presidente mi ha confermato che i colloqui con i ministri degli esteri «sono stati ben più sostanziosi e cordiali di quelli di Londra; prova del cammino che si era percorso verso una migliore comprensione del nostro paese e della considerazione verso la nostra parola. Non siamo ancora ad una definizione, ma la linea etnica, cercata a Londra, ha assunto forme concrete; e niente di essenziale è compromesso. Abbiamo avuto anche occasione di avvicinare gli amici francesi, sondando le difficoltà e conservando la speranza di superarle». 