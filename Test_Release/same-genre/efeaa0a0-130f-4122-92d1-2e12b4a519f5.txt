In risposta alla vostra lettera del 7 aprile e sentito il ministro dei Trasporti , preciso quanto segue. Le precedenti agitazioni del 7 agosto 1952 e 13 gennaio corrente erano state promosse per esercitare una pressione sul governo affinché esso accettasse le conclusioni di una Commissione ministeriale di studio per i nuovi quadri di classificazione; prospetto che, secondo le interpretazioni date dai Sindacati, avrebbe importato una spesa di circa 25 miliardi l’anno per i soli ferrovieri. Il ministro dei Trasporti aveva tempestivamente reso noto – e chiaramente confermato poi in una riunione di tutti i rappresentanti sindacali avvenuta nel suo ufficio il 10 settembre dello scorso anno – che non era possibile aderire a tali richieste dei Sindacati sia per l’entità della cifra, sia per il disavanzo dell’esercizio ferroviario, sia perché l’aumento ai ferrovieri avrebbe reso inevitabile un aumento generale per tutti gli statali. Aveva anche fatto notare che, in aggiunta alle notevoli concessioni da lui fatte per particolari indennità nell’ambito del suo potere discrezionale (concessioni che superano oggi i due miliardi) avrebbe per suo conto aderito a ritoccare, in sede dei quadri di classificazione, il trattamento economico delle categorie più disagiate per una somma globale che non superasse i due miliardi, somma che egli avrebbe chiesto al ministro del Tesoro. I vostri Sindacati, però, respingevano questa proposta del ministro e provocavano invece le due suaccennate agitazioni. In proseguo di tempo veniva affrontato tutto il complesso problema degli statali e si preparava la legge di delega. Ma i vostri Sindacati non si arrendevano davanti ad un provvedimento che sarebbe stato discusso dalle Camere e che impegnava il governo a risolvere i problemi principali tra cui quello della unificazione delle voci del trattamento economico e promuovevano invece il terzo sciopero ferroviario della durata di ben 48 ore (12-13 scorso mese) basandolo, questa volta, sulla richiesta di un acconto come se il proposto acconto mensile di lire cinquemila non importasse, per i soli ferrovieri, un nuovo aggravio di oltre 10 miliardi annui che dovevano pur essere autorizzati e finanziati con legge del Parlamento. È mio obbligo avvertirvi che ora state ripetendo lo stesso errore. I due miliardi di cui aveva fatto parola il ministro non esistevano, né stanno ora a sua disposizione per qualunque uso, ma rappresentavano una spesa che si doveva preventivare ed autorizzare con legge, onde venire incontro ai più disagiati. Autorizzazione naturalmente che non venne chiesta alle Camere quando voi, rifiutando l’offerta, rompeste ogni trattativa entrando in sciopero. Si ripetè dunque la stessa situazione. Il governo non può deliberare una nuova spesa senza coprirla con una nuova entrata, e spese ed entrate debbono essere deliberate dal Parlamento ed il nuovo Parlamento è convocato per il 25 giugno. Lo spingere i ferrovieri ed in genere i dipendenti dello Stato a gravi manifestazioni nell’intento di forzare il governo a fare ciò che non ha assolutamente facoltà di fare, è condurli su un binario falso. Si è invece accennato al decreto legge, ma anche questa forma, assolutamente inusitata per spese e relativi finanziamenti, esigerebbe la convocazione delle Camere sciolte, in piena campagna elettorale. Ho voluto rispondere diffusamente per dissuadervi dal ricorrere a misure che non potrebbero mai cambiare una situazione oggettivamente configurata e comunicarvi che mentre il governo è disposto a promuovere innanzi al futuro Parlamento la legge di delega con tutti i connessi miglioramenti, oggi non è in grado, senza le Camere, di anticiparne gli effetti. 