Non vi fu, né vi poteva essere uniformità totale di valutazione sulla nostra pur comune, ma spesso divergente, storia del passato, e nemmeno intorno agli elementi della tradizione che si debbono utilizzare per la costruzione dell’avvenire, ma si è raggiunto facilmente l’accordo su una visione fondamentale, sulla direzione e sulla meta della marcia che bisogna intraprendere […] al centro di tutta l’attività viene collocata la persona umana, in contrasto con ciò che è collettivo. La fonte del progresso è la persona, perché la persona è la vera fonte della produttività. Abbiamo cercato dal passato ammaestramenti di unità e di giustizia per l’avvenire. Non si tratta di ignorare e mortificare le entità nazionali, ma di impedire che le loro forze divergenti si urtino, e così, la pace è garantita tra noi. Inoltre, si tratta di far confluire le energie nazionali nello sviluppo comune della cultura, dell’economia, della giustizia sociale. […] i partecipanti alla Conferenza hanno studiato attentamente il passo che corrisponde alle nostre possibilità odierne e soprattutto hanno dimostrato una profonda, onesta volontà di cercare accordi e armonie. E così tra uomini di diversa fede e di varia cultura, perché tutti convinti di una verità suprema – che nel centro debba essere posta la persona umana, con i suoi diritti e i suoi doveri, non la collettività, non lo Stato – si trova una piattaforma comune, senza dubbio insufficiente per tutte le manifestazioni di vita, che hanno pieno sviluppo nell’ambito della nazione, ma che basta a rendere possibile e fecondo un lavoro comune supernazionale. 