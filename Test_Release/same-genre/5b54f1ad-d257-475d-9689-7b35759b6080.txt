Qualche cosa va detta a integrazione di ciò che è stato qui accennato e tocca proprio a me dirlo come presidente del Consiglio nazionale. Vorrei parlare preoccupandomi soprattutto del problema interno della Democrazia cristiana e di come si può conciliare la più ampia libertà di critica con la necessaria – ed ogni giorno più necessaria – disciplina e forza propulsiva del partito. Vi dirò la mia impressione della campagna elettorale e i suggerimenti che essa ha potuto darmi. Se c’è stata una campagna in cui i membri del governo e i rappresentanti del partito hanno disciplinatamente servito la causa della democrazia, mi pare sia stata questa. Consoliamoci di tal fatto, perché abbiamo visto gente che prima sembrava imbronciata, buttarsi nella battaglia con slancio; abbiamo visto uomini che sembravano impegnati quasi soltanto nella critica interna, fare fronte verso l’avversario. È stato quello che io avevo previsto, il cimentarsi delle forze del partito per dimostrare che esso è veramente un elemento basilare della democrazia del nostro paese. Uno dei fatti salienti e più significativi delle elezioni è rappresentato, appunto, dallo sforzo unitario compiuto dalla Democrazia cristiana. Ho avuto l’impressione che vi siate battuti mirabilmente, con mezzi limitati e sacrificandovi al di là delle vostre stesse energie. Di più non ci si poteva aspettare. E parlando a voi penso anche a tutti i vostri collaboratori e soprattutto a tanti giovani che ho visti entusiasti sulle piazze d’Italia, che ho visto prodigarsi instancabilmente per il partito, offrendo prove esemplari di disciplina, di sacrificio e di slancio. De Gasperi ha parlato quindi dei risultati elettorali sottolineando il compito essenziale svolto dalla democrazia per fronteggiare il pericolo totalitario. Ha ricordato che le esigenze del riarmo difensivo si sono manifestate con estrema urgenza nel nostro paese in un momento in cui eravamo impegnati nella politica degli investimenti e nella lotta contro la disoccupazione. Questo ha reso più difficile la nostra posizione. I meno giovani di voi certo ricordano quale valore aveva, una volta in Italia, la lotta socialista contro le spese militari. Era una tale dogmatica divisione fra chi sosteneva la necessità di un esercito e gli altri che lo volevano abolito; era un romanticismo così erosivo da fare apparire ogni aumento di spese militari una pazzia. Oggi non è più così, perché ci troviamo di fronte ai comunisti che sono altri militaristi. Oggi comunque era nostro dovere dire coraggiosamente quello che noi dovevamo fare. Guai se avessimo cercato di fare il doppio giuoco. Essendo persuasi che il Patto atlantico è la sicurezza dell’Europa e che senza di esso la sicurezza dell’Europa è perduta, dovevamo dirlo anche se ciò comportava il superamento di grosse difficoltà. Il presidente, ricordando poi che la Democrazia cristiana ha dovuto sostenere una lotta elettorale particolarmente dura perché impegnata su due fronti, ha rilevato la necessità di dare una forma sistematica all’azione di propaganda contro il pericolo totalitario del neo-fascismo. Noi tutti presi dall’urgenza di fronteggiare il comunismo non abbiamo avuto le possibilità tecniche e che dovremo fare domani. La battaglia presentemente aperta è quella delle pressioni. Pressioni che conoscono varie strade, le più lontane possibili, ma che, girando girando, finiscono per cercare di ripetere l’operazione che fu fatta nel 1926; spezzare il Partito popolare. Spezzare il Partito popolare, spezzarlo in nome di un monopolio non riconosciuto di difesa cattolica. Io ho sofferto questo dramma e ho sofferte le conseguenze di questo, però vi dico che nel 1925 c’era al fondo degli uomini della Chiesa una giustificata speranza nella Conciliazione. Oggi la situazione è diversa per cui è completamente ingiustificata la pretesa di certi giornali di destra di farsi paladini e complici del neo-fascismo nella pretesa di rappresentare interessi religiosi. Le difficoltà per la Democrazia cristiana e le altre forze democratiche saranno maggiori quando si faranno le elezioni politiche. Perché i comunisti non disarmeranno. È loro arte di presentarsi con modi distensivi e concilianti; di mandare avanti Nenni per tentare di sbloccare la situazione. Questi loro tentativi si ripeteranno con una impudenza tale che noi non possiamo neppure immaginare. La battaglia, dunque, sarà quanto mai ardua e grave, ma noi dobbiamo vincerla, perché si tratta di vita o di morte per la democrazia italiana. Nessuno avrà diritto di riposare in quei giorni. E anzi bisogna sin da ora cominciare la lotta senza concedersi riposo, perché non si tratta più di improvvisare un esercito volontario, bensì di disporre di truppe e quadri addestrati. Il governo avrà anche da accentuare il suo impegno e la sua iniziativa. In proposito, però, non bisogna mai dimenticare la difesa della capacità di acquisto della moneta perché la maggiore disgrazia che potrebbe toccare al paese sarebbe l’inflazione. De Gasperi, riprendendo in seguito l’argomento inizialmente accennato della libertà di critica che è indispensabile per conciliare con la disciplina del partito, ha ricordato che le correnti organizzate sono proibite dallo Statuto della Democrazia cristiana . Naturalmente se sono intese come espressioni di pensiero nessuno può pensare di vietarle, anche perché in effetti sono utili, se viceversa sono intese come correnti organizzate non possono e non debbono essere più permesse. Perciò io vi dico che le manifestazioni di correnti, organizzate anche attraverso gli organi di stampa, debbono cessare. Non vogliamo soffocare le discussioni, ma vogliamo che esse avvengano entro il partito e non fuori anche per non provocare la continua speculazione degli avversari e perché non è giusto che ci si serva del plauso o delle approvazioni o dell’influenza della stampa avversaria per cercare di far prevalere il proprio punto di vista in seno al partito. Questo è un errore che non si può permettere e che dobbiamo assolutamente evitare. A chiunque è nel partito, e tanto più se deputato, membro del Consiglio nazionale o di altri organi direttivi, è data la più larga possibilità di esprimere la propria opinione e di battersi per essa: nessuno soffocherà la sua voce. Ma di fronte a quanti, come noi, si preoccupano del partito fino a rinunciare anche alla difesa del proprio punto di vista, non è giusto che abbiano la libertà assoluta e impunità, coloro che, qualunque posizione occupino, alimentano la leggenda di una Democrazia cristiana in disgregazione, che viene meno al suo compito storico, che perde la sua fisionomia unitaria. Questa mi pare che sia una delle questioni che il Consiglio nazionale dovrà risolvere; era tuttavia doveroso per me accennarla, perché questo ricorrere alle manovre esterne ha per effetto di indebolirci anche nelle nostre alleanze. Non ci si allea con partiti i quali non sono uniti. L’alleanza si fa con i partiti compatti, forti e disciplinati. Tanto più che una delle suggestioni che ha la Dc è data da una forza di coesione spirituale che altri partiti non posseggono. Sono stato un fervente sostenitore del regime democratico ma questo si difende solo se unito alla autorità, alla forza di propulsione e, soprattutto, all’energia nelle decisioni. Ci dovrà essere: 1)la convinzione ferma e assoluta di una direttiva unica della direzione del partito; 2)nel Consiglio nazionale libertà assoluta di discussione; ma al di fuori nessuna corrente organizzata deve essere più tollerata. Il presidente ha riaffermato, poi, che il pericolo del neo-fascismo può anche non essere valutato appieno da alcuni cattolici. Bisogna però ricordare che i democratici cristiani oltre che essere cattolici hanno anche un programma politico democratico al quale intendono restare fedeli. Se noi democratici italiani abbiamo una caratteristica, essa è questa: essendo un partito di centro che marciava verso sinistra, che ha idee di progresso nella struttura tanto economica quanto sociale, come partito della Dc abbiamo scelto la nostra strada, abbiamo scelto il regime che secondo noi ha più giuste basi. Cercheremo di correggerlo, di migliorarlo e cercheremo di fortificarlo. È nostro dovere, ma è anche un nostro diritto. Io sono sempre stato quello del fronte largo, ho sempre cercato il fronte più largo possibile. Questo perché io penso che la nostra missione in regime democratico è quella di fare uno schieramento che salvi soprattutto la libertà. Questa è la mia convinzione. Se noi, avendo degli alleati e salvando la libertà di tutti salviamo anche la libertà religiosa abbiamo veramente da assolvere una missione storica particolare che è nostra, che nessun altro partito, in nessun’altra nazione ha così direttamente. Riprendendo l’azione svolta dal Partito popolare insieme agli altri partiti antifascisti dopo l’uccisione di Matteotti, nel periodo dell’Aventino, l’on. De Gasperi ha riaffermato che il Cattolicesimo si è dimostrato fonte di libertà anche per gli altri. Questa è la nostra forza, non perdiamola. Quando dico questo non crediate generalizzando che io pensi a dosature di governo. Mi sembrano cose estremamente secondarie di fronte a quello che avviene nel paese. Onde, lasciate che io vi dichiari che di fronte a questo mio desiderio di collaborazione c’è anche un senso di apostolato. Bisogna fare appello a tutte le forze perché nelle prossime elezioni politiche vinciamo definitivamente. Solo così alle nuove generazioni sarà assicurata la via maestra della libertà religiosa e dell’avvenire dell’apostolato cristiano. 