A quest’ora, dopo un dibattito così interessante e, mi pare, esauriente, le mie dichiarazioni saranno estremamente brevi. Non ho potuto seguire tutto il dibattito. Sono venuto stamattina verso le 13,30 dalla Camera ove avevo assistito ad una collaborazione tra l’amministrazione dello Stato, rappresentata dal governo, la maggioranza e la minoranza che era veramente ideale. Il ministro che rispondeva a tutte le richieste, la minoranza che insisteva che il ministro accettasse le sue raccomandazioni. Sembrava che la collaborazione e il metodo democratico fossero attuati, così, pacificamente e serenamente e vedendo questo spettacolo non di oggi solo ma di parecchie sedute dell’ultimo periodo, sedute concentrate sul concreto e non sull’astratto, sulle direttive generali, mi sono detto: dov’è dunque in Italia questa spezzatura, questo abisso che separa la maggioranza e la minoranza, e che rende impossibile la vitalità e il progresso della nazione per un conflitto che sembra così profondo che non si possa superare? Sono venuto qui con questa visione della collaborazione, direi dell’applicazione del metodo democratico: dove c’è un governo che amministra, un governo che rappresenta una direttiva politica di maggioranza parlamentare –perché questa è la base del sistema democratico parlamentare –e una opposizione che controlla e che costruttivamente può anche collaborare con la critica, il sistema parlamentare è applicato, la democrazia è applicata, il metodo è quello giusto; non si tratta che di continuare. Ho sentito qui stamane l’ultima parte del discorso dell’onorevole Scoccimarro, discorso appassionato nella forma, che mi è parso molto corretto nonostante la violenza sostanziale in certi momenti, ma un discorso un po’ sconcertante, direi un discorso – non voglio dare nessun significato alla parola – un po’ bifronte, in questo senso: che mentre ad un certo momento esprimeva con parole accalorate e con impegno verbale la necessità o la prospettiva di una lotta dura e di conflitti gravi entro il nostro paese, col grido di: «non ci spezzerete! È inutile che tentiate, non spezzerete la resistenza proletaria, l’esistenza del partito!» , dopo queste espressioni accalorate ripetute parecchie volte, c’è stato un passaggio quasi rapido, come in una musica rossiniana – ricordate il Guglielmo Tell che dal temporale passa al flauto pastorale – alla distensione. Devo riconoscere che, sia pur seguendo un po’ la direttiva già indicata dall’onorevole Togliatti alla Camera dei deputati, l’onorevole Scoccimarro ha tentato di concretare più che possibile il significato pratico di queste parole, ed ha detto: «distensione significa rispetto della legge, uscita dall’illegalismo, insomma un governo democratico che abbandoni la lotta anti-comunista» . Sconcertante, dicevo, per questo doppio fronte, una doppia prospettiva, che egli voleva esporre come alternativa della condotta avvenire del suo partito. Ma più sconcertante ancora è stato in questi giorni il contegno della stampa. Mi si è rivolto parecchie volte il rimprovero di aver taciuto: ma io ho taciuto di proposito, perché volevo vedere come le cose andassero a finire, e ciò era logico. Dopo tutto quello che era avvenuto, quello che era stato detto, volevo sapere cosa significassero queste parole e quale proposito fosse da esse ispirato. Dico che più sconcertante ancora è stato il contegno della stampa. Nel discorso dell’onorevole Scelba, alla Camera dei deputati, si è voluto trovare un tono inusitato; si doveva prenderne atto, si doveva dire: ecco un sintomo – così poteva essere interpretato – di distensione, di volontà e di propositi di venire ad un dialogo più pacifico, meno urtante. Ebbene, ne l’Unità del 20 ottobre c’era questo titolo su sei colonne: «Il tono usato da Scelba è un sintomo della crescente indignazione del paese per la faziosità della politica clericale». Ma c’è di più. Togliatti alla Camera dice, rivolto al ministro dell’Interno: «qualcuno ha voluto notare, come già ho accennato, un nuovo tono del suo modo di parlare. Qui non si tratta però di tono, una cosa sola ella può fare, se vuol dare una garanzia a tutti i buoni democratici, a qualunque parte appartengano, che il governo vuol fare rispettare la Costituzione e la legge: lei deve andarsene da quel posto». Ora, una delle due: o il chiedere le sue dimissioni rappresenta un grave errore tattico, qualora le si voglia chiedere come prefazione ad un nuovo corso e quindi ad un distacco di responsabilità fra le sue personali e quelle del governo, oppure la distensione che voi proclamate è semplicemente una distensione verbale ed in realtà non la volete. C’è da scegliere fra le due. Comunque, io vi dichiaro, e ve lo ho detto altre volte e ve lo ripeto in tutta sincerità: io ho la profonda, intima e provata esperienza che il ministro Scelba è un leale servitore della democrazia e della Repubblica, è un difensore sincero e convinto della libertà. (Vivissimi applausi dal centro all’indirizzo del ministro Scelba). Noi non pretendiamo di essere infallibili come lo sono i marescialli; ciascuno di noi può incorrere in errore. Ma oggi egli vi ha, come altre volte, trionfalmente risposto. Egli è in ogni caso un uomo di fede, un uomo disinteressato, un ottimo amministratore, un uomo che fu sempre – ed io lo conosco fin da giovane – contro ogni tirannia ed oppressione. Ripeto: chiederne le dimissioni o è un errore tattico oppure è una prova che la distensione non è negli animi. Debbo rispondere ancora ad altre vostre affermazioni, a quelle che riguardano la prima alternativa, quando parlate della lotta dura, della battaglia in cui siete impegnati per gli interessi dei lavoratori. Voi lo sapete. Io ho ripetuto più volte che sono convintissimo non soltanto della vostra forza organizzativa, ma anche della vostra forza d’animo, del vostro spirito di sacrificio che ammiro e che desidererei che i miei correligionari imitassero. Però non dovete dubitare – e ci fareste torto con questa vostra interpretazione, economica, determinista, marxista, come la volete chiamare – del nostro atteggiamento e credere che esso sia imposto da interessi di gruppo, sia spiegabile con concetti di classe e come difesa di privilegi. Non è vero! Le nostre convinzioni sono profondamente nel nostro spirito, noi siamo almeno altrettanto energici e dinamici quanto voi e siamo capaci di combattere, se occorre, fino al sacrificio della vita per la libertà. (Vivi applausi dal centro). Dovete, egregi senatori di estrema, fare almeno uno sforzo, come io lo faccio per comprendere e valutare il vostro spirito di sacrificio, la vostra capacità organizzativa, la vostra efficacia di lotta; come io faccio questo sforzo per valutare e per comprendere l’animo vostro, anche voi dovete fare uno sforzo per comprendere il nostro e non limitarvi a gridare semplicemente che noi siamo servi dell’imperialismo straniero, strumenti consapevoli di gruppi e classi privilegiate. Questa è una interpretazione falsa, per la quale invano voi cercherete delle prove, ma falsa in modo che inasprisce la lotta e che rende impossibile un dialogo che incomincia con la svalutazione della nostra coscienza e col non riconoscere a noi la buona fede e i propositi che ispirano il nostro animo. L’onorevole Scoccimarro ha parlato di «ombra gelida» che sarebbe calata sull’Italia. Io in verità, in questa luminosa e libera vita italiana quest’ombra gelida non sono capace di vederla; noi ne sentiamo parlare, noi la vediamo, la immaginiamo in alcuni altri paesi. Quando noi citiamo questi altri paesi voi vi mettete a urlare; gridate, non volete che si parli di Praga, dei Balcani: volete che si parli come se noi fossimo in un mondo separato, come se non ci fossero connessioni, come se non si trattasse di tutto un movimento di responsabilità connesse. Vedete, è un errore il vostro. Comunque potrebbe essere un principio ad una condizione. Potrebbe essere un criterio che dovremmo seguire in tutte le nostre discussioni pubbliche, sui giornali e nel Parlamento: non dovremmo mai d’altro parlare che dell’Italia. Ci chiuderemmo, ci considereremmo isolati, non toccheremmo il problema internazionale, le correnti che attraversano tutto il paese come attraversano tutta l’Europa e tutto il mondo, ma avremmo un criterio, un metodo finché è possibile mantenerlo. Ma voi non lo fate, questo. Quando c’è un esempio che potete portare come elemento di imitazione per noi o come gloria vostra, allora lo citate sempre. Ma allora dovete anche riconoscere il diritto degli altri di vedere anche le ombre, là dove voi vedete la luce. Scusate, quante volte, specie ultimamente, ed anche alla Camera, quando volete cercare una consolazione ed un nuovo respiro per i vostri entusiasmi e per l’avvenire, ci ricordate la marcia dei comunisti in Cina? Senza dubbio si tratta di un grande avvenimento . Di un grande rivolgimento storico di cui non vediamo ancora le conseguenze, ma che comprendiamo saranno notevoli nel campo politico e forse più incisive ancora nel campo sociale. Ma non dovete pretendere da noi che ci entusiasmiamo senz’altro, che non facciamo nessuna riserva, che non leggiamo i documenti che riguardano questi avvenimenti. Avete pubblicato su l’Unità tutto il testo della Costituzione cinese, con grandi titoli di esaltazione e di ammirazione . Ma avete visto quell’articolo 7 dove si dice: «la Repubblica popolare cinese deve reprimere tutte le attività controrivoluzionarie, punire severamente tutti i controrivoluzionari del Kuomintang – che vuol dire della Repubblica borghese che c’era prima – i criminali di guerra e gli altri ostinati controrivoluzionari e chiunque commetta tradimento contro la patria e si opponga alla causa della democrazia popolare. Gli elementi reazionari, i signori feudali, i capitalisti burocratici e i capitalisti in genere debbono essere secondo la legge privati dei loro diritti politici entro un periodo opportuno. Sarà contemporaneamente dato ad essi il mezzo di vivere con il proprio lavoro e sarà fornita ad essi la possibilità di rientrare nella vita democratica trasformandosi in uomini nuovi»? (Approvazioni dalla sinistra). Vi piace questo? Non è vero? «Tuttavia coloro tra questi che persisteranno nella loro criminosa attività saranno severamente puniti». E poi a proposito delle libertà, le libertà che voi invocate sempre, all’articolo 49 si dice: «la libertà di comunicare notizie vere deve essere salvaguardata; l’uso della stampa per calunniare, per minare gli interessi dello Stato e del popolo e provocare una guerra mondiale è vietato». Questo è il concetto informatore della legge sulla libertà di stampa. Ora, dovete comprendere che noi abbiamo ragione se certe volte sentiamo come un incubo pensando al destino del nostro paese, non riguardo ai problemi sociali, non per le questioni interne, non per i consigli di gestione e dei soviet, eccetera. Laddove passano certi sistemi, che voi sembrate amare, là passa la negazione della libertà e la sopraffazione sugli altri partiti. (Vivissimi applausi dal centro e dalla destra – Interruzioni dalla sinistra). li causi. Non ci venga a parlare della Repubblica cinese. Voi date la libertà di sfruttare. De GasPeri. Onorevole Li Causi, mi fa piacere che lei ammetta questo. Allora si metta un po’ nei panni nostri. Noi non siamo veramente dei grossi capitalisti, di quelli che ritengono che si debba sfruttare il popolo, ma crediamo che vi siano di quelli che possono essere contrari ad un regime che viene applicato in quel modo, cioè attraverso la guerra civile. Anche essi non potranno parlare se non dicono la verità vera; non potranno che dire la verità ufficiale sui giornali e non potranno leggere altro o non potranno nemmeno liberamente muoversi nella vita politica, perché verranno privati dei loro diritti politici e, oltre ciò, verranno messi ai lavori forzati, come si capisce subito dal contesto. (Vive interruzioni da sinistra). Dunque, veda, onorevole Li Causi, non ho nulla in contrario che lei affermi che questi princìpi devono valere per tutti, ma mi permetterà che le spieghi le ragioni per cui noi faremo ogni sforzo, anche con il sacrificio della nostra vita, se occorre sacrificarla, perché ciò non avvenga in Italia. (Vivissimi applausi dal centro e da destra). Voi dite che bisogna mettere a posto gli sfruttatori, ma lo ammettete sì o no che questo significa negare le libertà che sono consacrate nella Costituzione e significa negare il sistema democratico? Voci da sinistra. No, no. (Vive interruzioni dal centro e da destra). li causi. Non confondiamo con la Repubblica cinese. De GasPeri. Io ho cercato con un esempio di spiegarvi, e non ho citato esempi balcanici o di Praga, perché allora, se ve li citassi, insorgereste tutti come avete fatto prima; vi ho citato un nuovo elemento per farvi capire che non è proprio una fantasia quella che ci viene per la testa, che questa preoccupazione che è nei nostri animi, che è negli animi di democratici, di socialisti, di gente anche molto lontana da noi per tradizioni morali e religiose, che è nell’animo di tutti coloro che non sono presi da questo entusiasmo di conquista comunista, bisogna capire che è fondata, non è inventata, che questa preoccupazione è giustificata, è un elemento della situazione politica, e quando parlate di distensione dovete guardare a questo. Noi non siamo soli e voi non siete soli, avete una solidarietà di pace e di guerra con queste repubbliche, principalmente con la Repubblica sovietica che considerate come Stato ideale. Sta bene, non discuto, dovete ammettere però che coloro i quali non accettano il vostro sistema siano preoccupati, siccome questi esistono in Italia e in numero maggiore al vostro; ciò è un elemento di giudizio che dovete considerare quando parlate di distensione e collaborazione. È un fatto che avreste torto di non vedere, da realisti quali siete, e di non considerarlo per tutte le ragioni che vi ho dato. Datemi quindi la garanzia che questa Repubblica italiana con il suo statuto democratico, con le libertà che prima vi ho indicato e segnalato è veramente la casa vostra, come nostra, che non la considerate come un trampolino provvisorio per balzare ad un certo momento in un regime dittatoriale, e trovate modo di liberarci dall’incubo che anche in Italia avvenga ciò che accade in altri Stati, dove i vostri colleghi hanno preso il governo, date questi elementi di distensione, cercate di contribuire, di capire e di darci queste garanzie. Veniamo un po’ a quello che l’onorevole Scoccimarro ha detto a proposito del governo; egli ha fatto una affermazione un po’ sconcertante: noi non abbiamo fiducia in questo governo, almeno se consideriamo quello che ha fatto finora. Ecco una piccola riserva, che si tradurrebbe nella formula rebus sic stantibus. Ebbene a questa sfiducia vostra opponiamo anche noi una sfiducia: noi non abbiamo fiducia che voi rebus sic stantibus vi sappiate spogliare di quella vostra corrusca armatura bolscevica che avete cinta per combattere il Piano Marshall, il Patto atlantico e la cooperazione europea e non ci fidiamo della vostra conversione. Può essere che abbiamo torto noi o che abbiate torto voi; mi auguro che, sfiducia per sfiducia, diffidenza per diffidenza, si abbia torto almeno uno dei due, possibilmente tutti e due. (Ilarità). Voce da sinistra. Ed allora? De GasPeri. Ed allora il mondo cambia, cambiano i tempi e gli uomini con i tempi. Non possiamo porre dei limiti alla Provvidenza, però vediamoci negli occhi e guardiamoci in fondo alla nostra coscienza. È inutile negarlo, noi –e qui non parlo del partito cui appartengo, parlo in genere della categoria non comunista – noi veniamo da diverse concezioni, è evidente, della vita, da diverse concezioni filosofiche, da diverse esperienze sociali, diverse sono le finalità. Allora bisogna riconoscere lealmente, per cominciare ad intenderci, che la confluenza delle dottrine e delle direttive finalistiche è impossibile, ma non è impossibile augurare al nostro paese una distensione degli animi che renda più redditizia la vitalità del Parlamento, più serena la convivenza civile, più sicura la libertà di tutti e più solido il regime democratico e soprattutto renda meno aspra e meno contrastata l’ascesa del popolo italiano e più agevole il nostro proposito, credete, che è sincero e profondo, che è un proposito per tutta la vita, quello di rendere più agevole l’elevazione del mondo del lavoro. Questo è il postulato massimo della Costituzione ma è soprattutto il postulato inderogabile della giustizia sociale! (Vivissimi applausi dal centro e dalla destra). 