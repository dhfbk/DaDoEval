Gl’italiani e gli stranieri che visiteranno ora l’arce capitolina , liberata a mezzogiorno ed a ponente di tutto quel complesso di brutti edifici e di giardini ed orti murati che parevano soffocarla, potendola ammirare ora come risorta a rinnovata romanità, faticheranno a credere che ancora ai nostri tempi, in epoca non remota, si fosse potuta alimentare la speranza di trasformare parte del sacro colle in una rocca della riforma protestante. Il cultore più ardente e tenace di siffatte speranze fu Cristiano Bunsen , che visse a Roma dal 1822 al 1838, come diplomatico prussiano. La Prussia, dopo l’annessione della cattolica Slesia, aveva sentito il bisogno di allacciare relazioni diplomatiche colla S. Sede e così, dopo alcune missioni transitorie, si era giunti alla fondazione dell’ambasciata, a dirigere la quale venne chiamato il celebre Niebuhr . Nel 1817 giunse a Roma, come suo segretario particolare, Cristiano Bunsen, laureato in teologia protestante e in filologia, giovane di grande intelligenza e di belle speranze, il quale si era guadagnate le simpatie del principe ereditario, il futuro Federico IV, perché anch’egli come lui si proponeva di ridare al Protestantesimo un’unità ecclesiastica e di creare per questa chiesa nazionale prussiana da ricostituirsi una nuova liturgia, la quale accontentasse le aspirazioni dei romantici e arginasse così la corrente delle conversioni al Cattolicismo. Notiamo subito che in religione il Bunsen era assai eclettico. Si poneva al di sopra delle sètte e nella sua vita cambiò spesso di gusto: ora gli piaceva la Chiesa episcopale, ora la riformata, ora questa o quella sètta americana; ma quello che contava per lui sopra ogni cosa era il razionalismo, biblico, nel quale vedeva non a torto l’essenza di un Protestantesimo universale. Ora per tale sognato universalismo protestante gli parve che da Roma potesse partire l’esempio e l’impulso. L’avveramento del sogno cominciò con inizi assai modesti. Promosse il Bunsen per il 9 novembre 1817 una festa commemorativa centenaria della riforma, ma il Niebuhr non ebbe coraggio di farla celebrare nella sede dell’ambasciata, e s’accontentò del suo appartamento privato di via Aracoeli. Senonché ritiratosi il Niebuhr nel 1823, gli successe a dirigere l’ambasciata lo stesso Bunsen, il quale, più libero e, come vedremo, meno prudente istituì sul Campidoglio, in una sala del palazzo Caffarelli, una cappella con culto protestante. Cappelle non cattoliche, come ad esempio quella greco-ortodossa, esistevano anche presso altre ambasciate, ma si trattava di oratori strettamente privati. Il Bunsen invece a mano a mano trasformò la sua in chiesa pubblica, v’istituì accanto una società corale col compito di applicare in pratica il suo nuovo Gesangbuch e v’installò permanentemente un pastore. Più tardi parve che il sogno capitolino dovesse venir stroncato, giacché Chateaubriand, venuto un giorno a visitare palazzo Caffarelli, se n’era innamorato ed aveva proposto al suo governo di comprarlo. Allora il Bunsen mise l’occhio sul palazzo Cambiaso presso il Quirinale, e nel 1829 lo comprò, scrivendo in patria che tale palazzo era molto adatto, perché «conteneva una cappella». Ma quando il pericolo d’una concorrenza francese scomparve, Bunsen propose a Berlino di lasciar andare il Quirinale e di stabilirsi definitivamente sul Campidoglio perché la settennale sede della cappella aveva consacrato agli occhi del mondo questo monte meraviglioso. Ed ecco il Bunsen riprendere la costruzione del suo sogno. Nel 1835 egli compra sul «Monte Caprino», come allora si chiamava questa parte del Campidoglio, la proprietà Morescotti e la trasforma in un ospizio ospedale per protestanti, chiamato la «casa tarpea». L’ospedale in minuscole proporzioni esisteva anche dapprima ed era stato tollerato, fino che ebbe carattere intimo; ma ora che la stampa protestante cominciò a parlare di ricovero pubblico ed annunziò che sugli stessi edifici sorgerebbero anche delle scuole, il governo pontificio intervenne energicamente e il card. segretario di Stato Lambruschini invitò il Bunsen a mettersi d’accordo col governatore di Roma per far riservare ai suoi infermi un posto negli spedali pubblici. A questa data la Segreteria di Stato che aveva lasciato correre pazientemente per riguardo al re di Prussia, cominciò ad allarmarsi sul serio del proselitismo del Bunsen. I giornali protestanti recavano tratto tratto dei trafiletti inneggianti alla conquista del Campidoglio e, riferendosi anche alla comunità protestante in Napoli, vantavano la diffusione del Protestantesimo in Italia. Metternich, per mezzo dell’ambasciatore a Roma Lützow e del nunzio a Vienna, svelava i piani del Bunsen, che si giovava per i suoi scopi anche dell’istituto archeologico tedesco, fondato anch’esso dapprincipio, senza il debito permesso del governo di Roma. Il Lützow considerava il Bunsen come «il missionario del Protestantesimo in Roma e come colui che aveva impedito a più d’un artista venuto dal nord all’eterna città di passare al Cattolicismo»; e il nunzio a Vienna scriveva: «Sa il principe che lo scopo principale che ha il ministro di Prussia nell’essere in detto palazzo (Caffarelli) è di poter dire che si è stabilito il culto protestante sul Campidoglio»; e del Bunsen affermava il Metternich che «sotto il pretesto delle belle arti… fa un proselitismo ben scandaloso nella capitale del mondo cattolico». Di fronte a queste accuse che si elevavano d’ogni parte contro di lui l’ambasciatore prussiano prende le sue precauzioni, la prima delle quali doveva essere quella di assicurarsi per sempre la rocca del Campidoglio. Riesce perciò ad indurre il duca Caffarelli, che ha bisogno di denari, a vendere alla Prussia il suo palazzo: senonché, trattandosi di un fidecommesso di famiglia, è necessario il permesso del governo, il quale naturalmente lo nega. Allora Bunsen combina la vendita di quella parte di cui il duca poteva disporre e si assicura con un contratto tortuoso il diritto di prelazione sul resto e una lunga affittanza. Il papa risponde facendo arrestare il Caffarelli. Ne derivò una lunghissima questione giuridica, che qui non importa di seguire ma che fu risolta appena nel 1895 sotto l’ambasciatore Bülow, con un compromesso. Va rilevato invece che papa Gregorio XVI, messo ormai in allarme dalle imprese del Bunsen, insistette con tutte le forze finché ogni pericolo fosse tolto. L’ospedale venne chiuso e l’istituto archeologico venne più oltre tollerato solo a condizione che ne assumesse il protettorato un cattolico, e questi fu lo stesso Metternich. Ma il colpo più decisivo doveva essere il richiamo del Bunsen. Costui era stato gravemente implicato nell’affare della convenzione di Colonia per i matrimoni misti . Si ricorderà ch’egli sotto Pio VIII aveva trattato a Roma la questione dei matrimoni misti in Prussia, riuscendo ad ottenere come massima concessione il Breve del 25 marzo 1830. Senonché in Berlino di tal risultato non si era contenti e il Bunsen, chiamato colà tanto disse e brigò che indusse l’arcivescovo di Colonia Spiegel ad una convenzione che oltrepassava le concessioni del Breve. La convenzione era segreta; ma fu svelata presto dal vescovo di Treviri , suffraganeo di Colonia, sul letto di morte; e il conflitto divenne pubblico ed acuto quando il successore dello Spiegel, l’arcivescovo Droste, per essersi rifiutato di accettare la convenzione, venne incarcerato. Di tutto questo maneggio il Bunsen era stato uno dei primi macchinatori e tuttavia, tornato a Roma, di fronte alla Segreteria di Stato negò perfino che la convenzione di Colonia esistesse. Questa falsità fece traboccare la bilancia. Il papa si rifiutò di riceverlo più oltre e il governo prussiano dopo molte tergiversazioni dovette finire col richiamare questo strano diplomatico. Tutto ciò è narrato con molti particolari in un libro recente di mons. Bastgen: «Forschungen und Quellen zur Kirchenpolitik Gregors XVI, Paderborn, 1929» , al quale dobbiamo anche molti elementi di questa nostra rievocazione. Il successore del Bunsen, von Buch, si mantenne più riservato e non diede occasione a simili lagnanze. Con ciò il sogno capitolino del Bunsen era diventato un sogno tarpeo. Ma il sognatore non cessò di sognare. Mandato a Londra nel 1840 lanciò l’idea di costituire a Gerusalemme un vescovado anglicano-protestante, colla sua Liturgia; e vi riuscì, e negli ultimi anni della sua vita si vantò d’aver congiunto con un filo ideale Roma e Sion. Trama ben lieve però che doveva presto spezzarsi e scomparire senza traccia nell’abisso delle aberrazioni umane. 