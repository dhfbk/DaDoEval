Ketteler, vescovo di Magonza dal 1850, Mermillod, vescovo o, più esattamente, vicario apostolico a Ginevra nel 1864, Manning, dopo il 1865 arcivescovo di Westminster, non appartengono propriamente a quella che chiameremo epoca sociale, che incomincia appena verso il 1880 . Tutti e tre, anche i due ultimi i quali pur vissero ed agirono fino alla pubblicazione della Rerum novarum, vanno attribuiti piuttosto all’epoca del Kulturkampf. Il vescovo di Magonza dedicò vent’anni della sua infaticabile attività pastorale alla ricostruzione della sua diocesi, la quale in seguito al giuseppinismo del governo granducale dell’Assia e all’eccessiva adattabilità dei due vescovi antecedenti, era ridotta ad uno stato miserevole: tutta l’amministrazione dei beni ecclesiastici e le nomine del clero in mano del governo, gli ordini religiosi soppressi, le comunicazioni con Roma sottoposte al placet, il seminario magontino ridotto ad un corso annuale. Ketteler, il quale nel 1848 era stato eletto al Parlamento di Francoforte e in S. Paolo aveva seduto a sinistra, aveva già dimostrato, sia colla sua attività di deputato entro il «Katholischer Klub», sia come oratore nel congresso cattolico di Magonza, riunito nello stesso anno, che il compito dei cattolici non doveva essere quello della reazione, ma quello di utilizzare il movimento libertario per riconquistare anche alla Chiesa cattolica in Germania la sua libertà. Divenuto due anni dopo vescovo nella sede di S. Bonifacio, Ketteler dedicò tutta le energie del suo carattere combattivo e tutte le risorse della sua abilità organizzativa nel riconquistare alla Chiesa la sua autonomia, nel ricostituire il seminario e gli ordini religiosi, nel fondare ed accrescere le opere di carità e di beneficenza. Le convenzioni col governo d’Assia e i relativi negoziati con Roma, più tardi le discussioni sull’ineffabilità dottrinale del papa e la partecipazione al Concilio ed infine gli inizi del Kulturkampf germanico riempiono gran parte della sua vita episcopale, come la questione della libertà della Chiesa di fronte allo Stato giuseppinista preoccupa gran parte della sua attività di scrittore. Anche il vescovo di Hebron, vicario apostolico a Ginevra, ebbe da lottare sovrattutto per la libertà della Chiesa. Nel Concilio vaticano era stato col Manning uno dei più attivi ed efficaci propugnatori dell’infallibilità. Ora sul lago Lemano si volle imitare la legislazione tedesca del maggio: Carteret, capo del governo radicale, si mise a scimmiottare Bismarck. Le leggi ginevrine del ’73 si proponevano di disgregare la Chiesa cattolica, prendendo a pretesto il nuovo dogma proclamato nel Concilio vaticano, il quale avrebbe autorizzato il potere civile a riorganizzare i fedeli contro la tirannia romana; perciò i curati dovevano venir eletti direttamente dal popolo, le parrocchie essere dirette da un comitato laico, gli ordini proibiti. Lo stesso Pressensé, protestante, dalle colonne della Revue desdeux Mondes, qualificava i partigiani del Carteret come «fanatiques vulgaires, singes grotesques et malfaisants da la persécution allemande». Il vescovo resistette, ma un bel giorno, nel 1873, Mermillod venne arrestato e condotto in carrozza al vicino confine. Risiedette esule a Ferney fino al 1880 e dopo d’allora per altri tre anni a Moulhouse, sempre vicino alla sua piccola diocesi, per la quale organizzava soccorsi e dalla quale sacerdoti e fedeli accorrevano a lui, per avere direttive e conforti. In questi dieci anni d’esilio Mermillod, che già prima d’esser fatto vescovo s’era acquistata fama di grande predicatore, tanto da essere paragonato in Francia al P. Ventura, venne chiamato spesso a tenere delle conferenze nelle più diverse città d’Europa e alcune volte venne utilizzato anche dalla Santa Sede per missioni speciali. Visitando nel 1881, per incarico di Leone XIII, le chiese cattoliche scandinave, tenne una conferenza a Stoccolma, ascoltato deferentemente anche dai protestanti e nello stesso anno, incaricato di consacrare il vescovo di Strasburgo, vi ebbe cordiali accoglienze dal governatore, parente di Bismarck. «Indicate queste idee in poche e sobrie linee: saranno utili per il nostro consiglio federale che guarda a Berlino», così scrive il vescovo esule a Mons. Jeantet, redattore del Courrier de Genève, giornale che aveva fondato egli stesso nel 1868. Finalmente nel 1883 Leone crede bene di chiudere il Kulturkumpf ginevrino, abolendo il vicariato di Ginevra e nominando Mermillod vescovo di Losanna e Ginevra, con sede a Friburgo. È un accomodamento diplomatico, che fa parte del gran piano di pacificazione di Leone XIII che viene accolto dall’esule colle lagrime agli occhi, ma con grande sentimento di conciliazione. Nel 1884 dichiara a Jeantet, a Friburgo: «Dite sovrattutto che non ho mai chiesto a Ginevra, che la libertà; ho creduto al liberalismo dei ginevrini, miei compatrioti, e spero che avrò un giorno questa gioia di vedere la libertà religiosa compresa a Ginevra…». Nell’estate del 1870, chiuso il Concilio e scoppiata la guerra francoprussiana, durante il viaggio di ritorno aveva sostato a Ginevra in casa di Mermillod anche Henry Edward Manning, un altro grande propugnatore al concilio del dogma dell’infallibilità. Aveva allora già 65 anni, s’era convertito nel 1851, dopo quasi vent’anni di sacerdozio anglicano, risalendo poi i gradini della carriera ecclesiastica fino a diventare il capo dalla Chiesa cattolica inglese. Questa era stata riconosciuta nella sua normale gerarchia, appena nel 1851. Ma bisognava ricostituire anche la dignità, il prestigio, la posizione ufficiale di fronte alla società inglese, ostile o indifferente, accrescere od erigere istituti educativi, che potessero stare a pari dei progrediti centri di cultura protestante, provvedere con grandi e molteplici opere alle classi povere, specie agl’irlandesi: tutto questo fu l’opera ricostruttiva del Manning. Nello stesso tempo conveniva svolgere un’assidua attività apostolica di fronte alla nazione piena di pregiudizi ed in parte d’odio, e a tal fine sono dedicate numerose opere di indole religiosa ed ecclesiastica. Di carattere più generico erano stati il suo volume intitolato L’Inghilterra e il cristianesimo (1865), ed alcuni altri numerosi saggi e studi che troviamo raccolti nelle miscellanee. Ora, tornando a Londra, dovrà subito riprendere la penna, per difendere l’opera del concilio e scriverà una polemica contro il cesarismo, attaccando Bismarck. Nel 1874 Gladstone profitterà del suo ritiro dalla politica attiva per attaccare i decreti vaticani, quasi che rendessero impossibile la lealtà civile. E Manning risponde al vecchio amico con un libro dallo stesso titolo: The Vatican Decrees in their Bearing on Civil Allegiance (London, 1875). Fino all’anno ’80 contiamo oltre tre opere polemiche sullo stesso argomento. Poi lo afferrano i problemi dell’educazione, intorno alla quale la sua trattazione più importante è quella dal 1888: National Education. Nessuno dunque di questi grandi vescovi fu, per i suoi studi o per la sua inclinazione, sociologo o economista, nessuno dei tre fu in gioventù organizzatore operaio e nel periodo più fervido della loro attività la preoccupazione maggiore, la cura più assillante fu la libertà della Chiesa, menomata o minacciata dal liberalismo anticlericale. Le loro pubblicazioni sociali, messe in confronto colla immensa letteratura economico-sociale del sec. XIX, scompaiono addirittura. Ma tale circostanza non fa che accrescere il valore del loro atteggiamento. Qual meraviglia se un sacerdote cattolico, dedicatosi a speciali studi od organizzazioni, fosse riuscito verso il 1860 o ’70 con un libro di economia politica che avesse fatto epoca? Ovvero potrebbe sembrare un avvenimento eccezionale che un politico, un organizzatore, specializzato in sindacalismo operaio, avesse tenuto nel 1869 la conferenza di Liebfrauen? Quale importanza caratteristica ha invece il poter dimostrare che tre vescovi della cattolicità, accorsi sulla breccia a difendere la libertà della Chiesa, impegnati a ricostruire sulle rovine, in posizioni ove più vengono a sbattere le ondate della vita moderna – la regione industriale del Reno, le sponde del lago Ibernano, la rive del Tamigi – non si chiudono entro le trincee, ma escono incontro alle masse popolari che si avanzano alla conquista dell’avvenire? E quale valore apologetico appunto non assume questo atteggiamento, tipico, ma non isolato (I), quando si possa affermare per tutti, come Francesco de Pressensé rilevava per il Manning, che la via regia per la quale questi precursori d’un grande movimento andarono incontro all’umanità moderna, offrendole il solo rimedio efficace, cioè l’evangelo eterno, fu appunto il loro ultramontanismo, il loro Cattolicismo vigoroso e assoluto? Non è questo, dice l’illustre scrittore, il Cattolicismo mitigato, sdolcinato, rivisto o corretto ad usum Delphini, ridotto alla sonora inanità del Genio del Cristianesimo pronto a tutte le transazioni collo Stato e colla ragione, è il Cattolicismo dei grandi papi e dei grandi monaci, il Cattolicismo dell’unità, dell’autorità, dell’infallibilità!… Per Fides specialmente non sarà anche fuor di luogo rilevare che i tre campioni del movimento sociale cristiano, accanto alla più netta ortodossia dei principi, praticarono di fronte ai protestanti la più larga tolleranza civile. L’esempio più caratteristico è forse quello del vescovo di Magonza. Di fronte alla minacciosa avanzata del socialismo Ketteler fa appello alla comune fede in Cristo Redentore e invita e scongiura i protestanti credenti ad unirsi per difendere i diritti della coscienza religiosa e dell’ordine. Quando di contro alla minaccia del Kulturkampf si fa con altri promotore del partito del centro, mons. Ketteler insiste perch’esso non abbia carattere confessionale, perché sia aperto cioè anche a quei protestanti che ne accettassero il programma di difesa religiosa. Fece anzi di più, quando, dopo breve permanenza al Parlamento, depose il mandato, il vescovo di Magonza raccomandò ai suoi elettori e fece eleggere un candidato protestante!… Qual prova più eloquente per dimostrare che se i protestanti avessero veramente voluto difendere la sacra eredità del Cristo, di fronte alla montante marea del razionalismo e del materialismo avrebbero trovato i cattolici colle braccia aperte? Purtroppo l’antico odio settario prevalse su ogni considerazione religiosa. I protestanti in grande maggioranza appoggiarono il Kulturkampf e lasciarono che per la larga breccia, aperta dall’odio antiromano, passassero anche le falangi demolitrici del movimento marxista. I PRESSENSÉ, La Cardinal Manning, pp. 245 ss. 