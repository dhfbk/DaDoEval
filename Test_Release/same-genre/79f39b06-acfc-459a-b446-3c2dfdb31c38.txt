Riceviamo: Ritornavo dalla Boemia col cuore pieno di angoscia per aver contemplato da vicino l’immensità della sciagura che incalza ormai la nostra povera gente, quando mi raggiunse la notizia della fine di Oscar Ulm. Mi raccontarono com’era vissuto negli ultimi mesi, come morì a poco a poco, non tentando nemmeno di resistere alla distruzione, finché si spense solo, in un ospedale pubblico. Un suo autorevole amico arrivò appena in tempo sul cimitero ad impedire che la salma scomparisse ignorata in una fossa comune. E allora, come un folle grido mi si sprigionò dal petto, e dicevo al suo spettro che mi si parava dinanzi colle carni distrutte: Perché non ci hai scritto, perché non ti sei ricordato dei tuoi amici trentini, perché non ci hai fatto dire una sola parola che t’avrebbe salvato alla tua famiglia ed al tuo paese? Perché? È una domanda superflua ed irriverente per chi lo ha conosciuto, cosicché, a maggior riflesso, me ne vergogno. Oscar Ulm era un uomo che non s’era occupato mai della sua persona. Teneva la testa in alto fra i sogni dell’arte e le disquisizioni scientifiche e per il resto s’abbandonava a quello che decidevano gli altri uomini: e questa volta gli altri uomini fanno la guerra, la quale gli tolse prima il sostegno della moglie e le carezze delle sue bambine, poi lo strappò dal giornale che amava come una seconda famiglia per gettarlo in una caserma e di lì, ormai infiacchito e sperduto, lo lasciò andare alla deriva. In quest’ultimo periodo, oltre che il vestito aveva anche l’animo a brandelli, né l’aiuto offertogli dagli amici di laggiù, né la prospettiva di ricoverarsi presto tra le mura paterne valsero a confortare il suo spirito ormai affranto. Era un naufrago su di un’isola remota che non guarda nemmeno più all’orizzonte, perché ormai dispera di vedervi spuntare la nave della salvezza. Negli ultimi giorni barcollò ancora tra le mura di Gorizia anch’egli, dentro e fuori, tutto una rovina come la città dei suoi padri; poi scomparve. Al di là di questi ultimi mesi oscuri, rifacendo a ritroso il cammino di pochissimi anni, la nostra memoria si ricrea ancora dell’immagine luminosa di quell’Oscar Ulm che tutti amavamo per la squisita nobiltà d’animo e per la distinta [...] per la vastità della sua cultura letteraria ed artistica cui una naturale modestia poteva velare ma non nascondere. Il «Trentino» (o suono remoto di un nome che ricompare solo nei necrologi!) è orgoglioso d’averlo avuto quale collaboratore e se potesse lanciare ancora dalla nostra vecchia duplex, che conobbe le nostre comuni impazienze, le sue migliaia di copie, vi celebrerebbe Oscar Ulm come un ideale cavaliere della penna e della parola. Invece raccogli tu, caro Bollettino, questo tronco lamento, e trasmettilo ai profughi ed agli esiliati. Anche Colui, di cui piangiamo la morte, era profugo e, prima d’abbandonare il nostro paese, diede la sua opera assidua al Segretariato nella sede di Mezzolombardo. Del resto so bene che per destare la commiserazione oggi meno che mai abbiamo bisogno di giornali e di discorsi funebri e che proprio quando ci mancano gli organi d’una vita morale collettiva, il senso di reciprocanza nel dolore e nella gioia è divenuto in noi tutti più forte, quasi per una reazione dello spirito al difetto della materia. Il «Trentino» non l’ha potuto dire a nessuno, ma io sento che migliaia dei nostri fedeli lettori hanno pensato con gratitudine al suo redattore scomparso ed hanno confidato a Dio nostro Padre comune, il segreto della loro pena ed hanno rinnovato in un atto di fede e di speranza in Lui la solidarietà, di cui, finché poté, il giornale fu porta bandiera (a. d.) B. Relazioni del delegato De Gasperi 