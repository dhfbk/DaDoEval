Sono venuto a constatare quanto è stato fatto e quanto si deve fare per ricostruire ciò che è stato distrutto dalla violenza della natura. Ma qui ho notato che contro la natura la forza della volontà umana può molto. Lo indica già questa vostra fiera. Ciò che voi calabresi fate, non dà soltanto un contributo allo sviluppo della vostra regione, ma dà un apporto organico allo sviluppo complessivo dell’economia nazionale. Questa concezione unitaria della vita nazionale è stata tenuta presente quando il governo ha iniziato il suo programma per lo sviluppo del Mezzogiorno. Il governo sente il dovere di aiutarvi, non sotto forma di contributi locali, ma allo scopo ultimo di incrementare, attraverso il miglioramento della situazione del Mezzogiorno, la vita di tutto il paese. E voi, con la vostra volontà di ricostruzione e di lavoro, dimostrate ancora una volta che il problema meridionale è soprattutto nelle mani dei meridionali. Il vostro contributo è essenziale alla soluzione dei problemi del Mezzogiorno. Questo vostro saluto, queste grida di evviva sono la prova della vostra intelligenza e della vostra comprensione, perciò significa che voi avete capito che il governo non poteva riparare in pochi mesi ciò che i secoli e l’indifferenza dei precedenti governi e le furie della natura avevano distrutto. Il governo non afferma di aver fatto tutto né di aver fatto molto, ma soltanto quanto era umanamente possibile. Qui nel Meridione, come altrove in Italia, è necessario rimboschire le montagne, regolare i corsi dei fiumi e dei torrenti per evitare il ripetersi di questa piaga delle alluvioni. Si sta predisponendo un piano organico, ma non si può improvvisare. Il governo si impegna ad agire nei limiti delle sue possibilità, ma la rinascita del Mezzogiorno deve anche essere opera vostra. Le provvidenze del governo saranno vane senza il vostro concorso fattivo. 