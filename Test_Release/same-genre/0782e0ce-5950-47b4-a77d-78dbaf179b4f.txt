Tutti sanno ormai di quali elementi peregrini sia impastata la «democrazia» del partito giovane-liberale e, conviene dirlo ad onore del paese, codesta «democrazia» non ha abbagliato nessuno. Forse per questo l’Alto Adige s’era messo da poco in qua a fare il moderato, a suonare la tromba della raccolta, a preparare la ristaurazione. Ma la ristaurazione fallì, perché la nuova dinastia, dai vecchi pretendeva né più né meno che leale sudditanza. A dir vero i liberali di oggi avevano trovato una parola per questa politica d’invasione, la chiamavano «penetrazione». Ma quei birboni di vecchi non seppero risolversi a lasciarsi «penetrare» dai giovani. A nulla giovò la magnanima moderazione degli uomini della Lega Democratica, né le pose solenni e da quaresimalista dell’Alto Adige, il quale smesso di fare il monello, con smorfie dignitose e tenerezze insolite, ora esordì con la predica della concordia e della dilezione, ora, dal podio esteriore della baracca si sfiatò a ripetere: Avanti, signori, avanti! C’è posto per tutti! Fiato sprecato! La gente passava via, ch’era una disperazione a vederla! Chi non si fidava della baracca, malferma in gambe, ai più non andavano a genio i burattini. E così l’Alto Adige, alla vigilia della nascita di un giornale moderato , ha creduto di poter gettare la maschera di Grande di Spagna e di riassumere quella sua di Truffaldino. Chi non ci volesse credere, legga il numero dell’Alto Adige di ieri, e provi a darci torto. Vi riconoscerà tutto il fare monellesco antico, vi ravviserà tutte quelle nobili inclinazioni e tendenze, per le quali si prese a prestito, profanandolo, il nome di democrazia. Indiscutibilmente, mentre i vecchi risollevano la testa, i giovani sentono la necessità di scindere le responsabilità col ritorno risoluto e potente alla democrazia. Verso la vita! Ed ecco un problema di differenziazione: la questione del divorzio. Negli ultimi mesi l’Alto Adige che badava a far politica di raccoglimento, trovò opportuno di non occuparsene . Il movimento divorzista, sorto nel centro dell’Austria e allargatosi poi alle provincie, l’agitazione di protesta inaugurata con una lettera del Papa e con un appello dei Vescovi, le discussioni dei giornali fino in casa nostra, la relazione dell’on. Tschan nella commissione giudiziaria alla Camera, tutto questo per l’Alto Adige non era esistito, come se l’Alto Adige non fosse l’organo di un partito liberale e il portavoce di un deputato. Ma si trattava della «penetrazione» e con simili argomenti in discussione non si penetrava punto. Ma poi, quando fu palese che i vecchi s’incaponiscono a non ringiovanire, l’Alto Adige lasciò cadere certi riguardi e mandò all’assalto un suo teologo in favore del divorzio, facendo quella figura che sapete. Noi l’abbiamo rilevato ed ora l’organo di via Dordi vorrebbe schivare la questione, bagatellizzarla, come uno scolaretto colto in fallo. Codesti eroi del partito giovane, codesti liberali puri e d’azione, in confronto dei vecchi, dottrinari, costoro sorti per tagliare il nodo gordiano della politica trentina, per stabilire la chiara divisione dei partiti, per combattere anzitutto i clericali, fanno il nesci sulle fondamentali questioni di vita religiosa e civile, o, se ne parlano si ricredono subito, per ricorrere alla confusione dei «distinguo» e delle «eccezioni», là ove sarebbe facile e doveroso il dire una parola franca sulla questione di principio. Anche in voi, giovani, dunque la solita ipocrisia, la solita equivocità di programma e d’intenzione. Anche qui la politica dei sottintesi, che vi ha palesato in un’altra questione importante, quella del suffragio universale, per quei commedianti della politica che siete. E dopo tutte queste farse voi pretendereste che vi prende situo sul serio? Voi vi lagnate che non rispondiamo alle vostre proposte, accompagnate sempre da quella tracotanza che usano mantenere i signori, anche se decaduti? E come dovremmo noi rispondere alla vostra domanda, quando è evidente che voi la ponete solo per evitare una risposta? Oh, volete proprio la nostra? Eccovela. Ci domandate che posizione prende il partito clericale di fronte all’invasione tedesca . Il pubblico che legge il nostro giornale lo sa, e lo devono sapere anche quei pochi che giurano in verba Alto Adige, se non altro per gli articoli dei giornali tedeschi diretti contro di noi, che voi con fraterno spirito nazionale, vi siete affrettati di ricopiare. Ma gioverà ripeterlo. Noi intendiamo di combattere l’invasione tedesca con due mezzi: 1) Con l’opporci con le forze morali e con quelle delle nostre organizzazioni a tutti i tentativi di snazionalizzazione, come abbiamo fatto in Fassa, in S. Sebastiano, in Folgaria, a Caldonazzo, in Banale, ecc. 2) Col combattere a spada tratta e con la massima energia la vostra politica negativa frasaiuola e nullista, la quale ci ha ridotto nazionalmente così deboli. In poche parole noi vogliamo anzitutto far opera di democrazia, perché solo attraverso questa e con l’elevazione economica potremo inaugurare una politica positivamente nazionale. E la nostra democrazia non è una parola, avete dovuto ammetterlo anche voi. E non assomiglia punto alla vostra, voi, che nel giornale di ieri avete il coraggio di attaccare una società di poveri segantini in Fiemme , i quali cercano onestamente e legalmente di migliorare le proprie condizioni. Ci vedete anche in questa società che non è niente affatto confessionale, un prodotto della nostra politica? Ebbene sia, segno che la nostra politica è buona, che la nostra democrazia è genuina e che noi ci interessiamo davvero delle classi popolari. A voi la democrazia delle ciarle. Coraggio, segantini, l’Alto Adige vi consiglia la quiete, la dignità e la... difesa nazionale. 