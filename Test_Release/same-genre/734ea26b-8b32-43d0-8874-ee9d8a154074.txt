Credo davvero che arriveremo a costituire l’Europa Unita… Siamo in fase prefederale, l’accordo sui principi, ciò esiste, e occorre ora definire e perfezionare i particolari. Poi, i parlamenti dovranno decidere; si tratta di decisioni della massima importanza perché la comunità europea comporta limitazioni delle sovranità nazionali. La costituzione dell’Europa dovrà essere elastica, non rigida, l’Unione Europea non dovrà essere un circolo chiuso. È stato chiesto a questo punto all’on. De Gasperi se egli ritenesse opportuno l’ingresso nella comunità europea della Spagna, del Portogallo, della Jugoslavia, di paesi insomma a regime autoritario. Il presidente del Consiglio ha risposto che il problema va posto in altri termini: Occorre cioè, anzitutto unire gli sforzi sinceramente democratici dell’Europa. Poi si vedrà. Quest’unione democratica è essenziale perché è necessaria una linea ideologica comune, anche perché – egli ha aggiunto – non si può parlare di lotta al comunismo senza ideali e con un’economia divisa, spezzettata. Ed inoltre – ha avvertito l’on. De Gasperi – è indispensabile che la pace sia prima fra noi. La collaborazione fra le democrazie si realizza in uno sforzo inteso ad evitare, soprattutto, che la gioventù divenga preda di ideologie estremiste, ha detto il presidente del Consiglio e in risposta ad altra domanda ha affermato che invece essa sarà con l’Europa unita se noi tutti dimostreremo di saper agire con concretezza. Egli ha poi detto di ritenere che la ratifica italiana del trattato per la CED potrà avvenire prima delle prossime elezioni, comunque noi non saremo gli ultimi. Questa unione europea – ha detto infine il presidente del Consiglio rispondendo a una domanda – non minaccia in alcun modo l’Unione Sovietica. Interrogato poi circa il problema della Saar, il presidente del Consiglio ha detto che non si deve parlare di mediazione italiana, prima perché non ve n’è bisogno, secondo perché noi non ne abbiamo il diritto. L’Italia e gli altri Paesi dell’Europa possono contribuire alla soluzione del problema della Saar creando un’atmosfera di comprensione e di conciliazione nella quale essa sia possibile, senza necessità di mediazioni o di interventi. Ad un’altra domanda l’on. De Gasperi ha risposto che non esiste alcuna analogia fra il problema di Trieste e quello della Saar. Per la Saar, egli ha ricordato che la questione presenta difficoltà prevalentemente economiche mentre si riconosce naturalmente da tutti che politicamente ed etnicamente fa parte del mondo culturale tedesco. Quanto a Trieste, si tratta di definire il carattere del territorio, cioè di dire se esso deve essere italiano o jugoslavo. L’on. De Gasperi ha rievocato le diverse fasi del problema e ha riaffermato che l’Italia è favorevole alla linea etnica continuativa; il plebiscito può essere accettato subordinatamente, ma solo con tutte le garanzie democratiche. La proposta di un condominio italo-jugoslavo è inaccettabile. Infine l’on. De Gasperi ha espresso la sua ammirazione per la constatazione degli sforzi ricostruttivi, e della disciplina del popolo tedesco. Egli si è detto certo che il popolo tedesco si varrà di queste sue doti per la comune opera di costruzione dell’Europa. [25 settembre 1952] Telegramma di congedo dalla frontiera tedesca ASMAE, DGAP, 1950-1957, b. 89. De Gasperi scrive ad Adenauer ringraziandolo per l’accoglienza. Nel momento di lasciare il territorio della Repubblica Federale tengo ad esprimere a V.E. la mia gratitudine per la calorosa accoglienza che mi è stata riservata. Gli scambi di idee che ho potuto aver con Lei, Signor Cancelliere Federale, e con i membri del suo Governo mi hanno permesso di constatare ancora una volta come i rapporti tra i nostri due Paesi siano improntati a fiducia ed a collaborazione reciproche nell’interesse dei due Popoli e per la più rapida realizzazione degli ideali di una Comunità europea. Vorrei anche esprimere a Lei personalmente ed alla Sua gentile figliuola il più cordiale ringraziamento, mio e di mia moglie, per l’amicizia dimostrataci e le cortesie usateci, che resteranno per noi ricordo incancellabile di questo viaggio. Nel pregarla di voler far pervenire l’espressione della mia gratitudine ai Signori Membri del Suo Governo ed a tutti coloro che così cortesemente si sono adoperati per rendere tanto gradita la mia permanenza nella Repubblica Federale, Le porgo, Signor Cancelliere Federale, i miei migliori auguri per l’avvenire e il benessere del popolo tedesco e per la felicità Sua e dei Suoi cari. 