Ringrazia i colleghi che hanno reso possibile la sua permanenza fuori Roma, lavorando anche più del solito. Il momento è serio. Accenna alle discussioni intorno alla sicurezza dei 12 ministri degli Esteri dei paesi del Patto atlantico. Le grandi nazioni si sono messe sulla strada del riarmo. La dichiarazione di Sella Val Sugana fatta congiuntamente da lui e da Sforza è stata criticata come insufficiente da alcuni giornali americani. I tre grandi hanno ammesso il principio dello Stato maggiore unico e della integrazione dell’esercito tedesco nel quadro dell’esercito atlantico. Gli americani ritengono che unica via per trattare con la Russia sia quella di rinforzare moltissimo gli altri paesi del Patto atlantico. Oggi l’America assume la garanzia della difesa europea. Nella prossima riunione si parlerà della situazione economica facendo precedere la riunione del CIR. Si riserva anche di presentare alla prossima riunione il progetto di legge per la difesa interna. Prega Piccioni, Scelba, Gonella, Pacciardi e D’Aragona di studiarne intanto la formulazione definitiva. Bisogna prevedere anche il sabotaggio. Fa presente che le esigenze di carattere internazionale contrastano talvolta con quelle interne: occorre conciliarle. Informa quindi che Sforza ha inviato una lunga relazione di cui dà lettura . 