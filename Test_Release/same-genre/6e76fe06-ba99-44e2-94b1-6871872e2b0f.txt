Fra otto giorni è Natale. Fra quindici giorni è Capodanno. Il 1924, dunque, se ne va precipitosamente. Che ci prepara, nella vita sociale e politica, il 1925? Non siamo profeti, né a profeti ci vogliamo atteggiare; però abbiamo una previsione sicura: – che, in gran parte, gli eventi sociali e politici, fausti o infausti, subiranno la spinta e la direttiva che loro sarà impressa dalla volontà buona o malvagia degli uomini. Per la prevalenza della buona volontà è necessaria una migliore educazione delle coscienze. Per una migliore educazione delle coscienze è indispensabile la diffusione della stampa onesta, cristiana. È quindi imprescindibile dovere di tutti i trentini liberi e forti, che auspicano nel 1925 il trionfo della giustizia e della libertà nella carità e nell’ordine, di abbonarsi al «nuovo Trentino» e di zelarne la diffusione. Ma senza perder tempo, ché siamo già sulla soglia del 1925. 