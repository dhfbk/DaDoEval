Una circolare recente del Ministro della P. I. on. Gentile ne abrogò un’altra, non di vecchia data, del predecessore onorevole Anile in virtù della quale era dichiarata accettabile per le assenze dalla scuola, nei giorni delle feste religiose non riconosciute dallo Stato, la giustificazione dell’osservanza del precetto ecclesiastico. Si disse che il provvedimento del ministro Gentile fosse ispirato al rispetto, essenziale e formale, della disciplina; ma d’altronde non appariva pregiudicata da disposizioni dell’Autorità superiore, interpretative della legge vigente, la obbedienza dei subordinati. Messa pertanto fuori di discussione la buona intenzione dell’onorevole ministro, la suddetta circolare non fa che aumentare l’urgenza di risolvere un penoso conflitto. Quanto più preme ristabilire la disciplina anche nell’ambiente della scuola, come nell’ambiente delle officine e degli impieghi, tanto più spetta alla autorità civile di non costituire dissidio tra diverse categorie di doveri, e di non dar motivo al cittadino di preferire la tranquillità della propria coscienza religiosa al rischio d’una sanzione, della cui ingiustizia egli non potrebbe non essere costantemente persuaso, per l’inosservanza d’una non indispensabile e contraddittoria legge umana. La questione interessa vivamente i cattolici, le speranze dei quali sono state riaccese dai passi compiuti più volte al riguardo dal Partito popolare, ed ora dalle vivaci ed evidentemente sincere dichiarazione di riverenza verso la Chiesa e verso le nostre secolari tradizioni religiose da parte dei maggiori e migliori esponenti dell’attuale situazione politica nazionale. Vedemmo in questi giorni una lettera diretta a S.E. l’onorevole De Capitani dall’avv. G. Padoan, per interessarlo ad una favorevole soluzione del grave conflitto, e poiché nella lettera sono svolti, in forma semplice, argomenti di logica giuridica e di diritto costituzionale che ci sembrano degni di attenzione, crediamo di far cosa grata ai lettori riproducendola nella sua parte sostanziale. Dice la lettera: «La prossimità della festa di precetto (per la Chiesa cattolica) dell’Immacolata – 8 corrente – richiama l’attenzione alla strana discordia tra la legge religiosa e la civile, in merito ai giorni festivi. Dico strana perché o lo Stato non accetta in materia l’autorità della Chiesa, e non si capisce perché riconosca giorni festivi, oltre le domeniche, altre ricorrenze puramente religiose: Assunzione di Maria, Ognissanti, ecc.; – o la accetta, e allora deve, per logica, accettarla in toto. Un potere civile che fa da Papa scegliendo e prescrivendo le festività religiose è nell’assurdo. Come Ella sa, un concordato tra la S. Sede e il governo piemontese aveva fissati, a tutti gli effetti religiosi e civili i giorni festivi per il Regno di Sardegna; unificata l’Italia, fu estesa alle nuove provincie anche questa parte della legislazione sarda, senza rilevare che nel resto d’Italia le festività religiose riconosciute dagli antichi governi erano più numerose. Donde il conflitto di fatto tra il precetto ecclesiastico e quello civile. Ma i tempi non permettevano di badare a tale assurdità. L’on. Giolitti fece peggio. Quando Pio X ridusse così abbondantemente il numero delle feste di precetto, il Ministero Giolitti si fece delegare dal Parlamento, con apposita leggina, il potere di modificare la tabelle dei giorni festivi, e, naturalmente, volendo fare da Papa, fece da Antipapa. Tagliò giù più abbondantemente ancora. Ora la materia, nel campo religioso, è regolata definitivamente e per tutta la cattolicità, dal nuovo Codice di diritto canonico; in confronto della nostra tabella civile le feste religiose in più sono soltanto quattro: S. Giuseppe (19 marzo) – Corpus Domini – SS. Pietro e Paolo (29 giugno) – Immacolata concezione di Maria (8 dicembre). Dopo le affermazioni solenni del presidente del Consiglio sul valore anche sociale e civile della religione cattolica, dopo dichiarazioni ed atti che dimostrano la volontà di ridar vigore all’articolo primo dello Statuto, sia pure con quella larghezza di criteri che lo sviluppo dello Stato costituzionale consente e richiede, io credo che non dovrebbe sperarsi invano un provvedimento logico il quale senz’altro riconoscesse che sono festivi tutti i giorni che per le leggi della Chiesa cattolica romana sono dichiarati feste di precetto. Si evita la enumerazione, e si evita di parere che si voglia legiferare in materia strettamente di competenza pontificia. La legge Giolitti di cui Le accennai più sopra, è del 19 giugno 1913; essa abilita ancora il Governo a disporre in merito legittimamente e costituzionalmente. Se ciò non fosse, si potrebbe […] (ormai ci si è fatta l’abitudine) con decreto legge. Ella può ben essere certo che tutti i veri cattolici d’Italia Le saranno assai riconoscenti quando sappiano di dovere anche alle Sue particolari premure un così giusto e necessario provvedimento, il quale potrebbe concretarsi nella seguente forma: “Visto l’articolo 1.o dello Statuto del Regno, ritenuto che per regolare agli effetti civili la materia dei giorni festivi, il potere civile in Italia si è sempre ispirato allo Statuto del Regno ed alla giusta considerazione della religione professata dalla immensa maggioranza degli italiani: ritenuto che non compete al potere civile di dichiarare le feste religiose; visto l’articolo unico della legge 10 giugno 1913 num. 630 che autorizza il Governo del Re a introdurre le opportune modificazioni nella tabella dei giorni festivi; ferme le disposizioni vigenti riguardo ai giorni dichiarati festivi per considerazioni diverse da quelle religiose; su proposta ecc. sentito il Consiglio dei Ministri abbiamo decretato e decretiamo: Articolo Unico: Sono festivi agli effetti civili tutti i giorni che dalle leggi della Chiesa cattolica romana sono dichiarati festivi di precetto”». Fin qui la lettera dell’avv. Padoan. Crediamo di poter soggiungere che l’onorevole De Capitani si dà realmente premura di contribuire ad una risoluzione definitiva, che soddisfi , secondo giustizia, le aspirazioni dei cattolici, ma crediamo anche di sapere che stia dinanzi al Governo, per considerazioni di altre opportunità che qui non ci spetta di discutere, anche la proposta di ridurre il numero delle feste civili. Non possiamo a meno di rammentare in proposito che non sono che dieci le feste di precetto le quali possono ricorrere in giorni diversi dalla domenica; e lo Stato ne riconosce sei; oltre a queste, lo Stato ha dichiarato giorno festivo il XX settembre, e ora, crediamo, anche il 4 novembre e il 1.o maggio. Per le scuole pubbliche poi sono inoltre giorni di vacanza i genetliaci del Re, della Regina, della Regina Madre, l’anniversario della morte di Vittorio Emanuele II e forse ancora il 14 marzo. Per le feste religiose la questione è di principio, ed è di libertà di coscienza: si può coartare la coscienza del cittadino in materia regolata dall’Autorità ecclesiastica? E può farlo lo Stato in quanto rispetta l’articolo 1.o della sua costituzione, e già in pratica estende gli effetti civili a determinate festività della Chiesa cattolica? D’altro canto non pare che abbia necessità il potere politico di precorrere quello religioso nel tener conto eventualmente dei bisogni e delle condizioni odierne dell’industria. Già il pontificato di Pio X si dimostrò sollecito e ben prima dello stesso potere civile di simili necessità. Niente esclude che, eventualmente richiamata in proposito la sua attenzione, nuovamente l’autorità religiosa possa modificare il calendario per esempio trasferendo in giorno di domenica talune delle sue feste che attualmente possono cadere in altro giorno della settimana; e ciò tanto più volentieri potrà fare quanto meglio sia dimostrato che la sua potestà sia rispettata; e che il suo campo non sia invaso da un potere, anche se non ostile, semplicemente estraneo. 