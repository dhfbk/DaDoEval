Vienna, 12 Nella sala, dove sto scrivendo, giungono le note della Wacht am Rhein che risuonano forti e piene nella piazza municipale. Ogni strofa è seguita da gride ripetute e beoanti di Heil! Sono i variopinti elettori del Pollauf che escono dalla conferenza della Volkshalle dove si sono scaldati contro la facoltà giuridica italiana ed ora attestano il loro tedeschismo col canto dell’inno germanico. Belle colonne dello stato, non è vero? Ma ormai siamo avvezzi a tali dimostrazioni e ab assuetis non fit passio. Solo si potrebbe desiderare che i coristi della Wacht am Rhein e del «Deutschland, Deutschland über alles» non si scagliassero ipocritamente contro le altre nazionalità che intonassero altre canzoni. Però il d.r Pollauf ha portato delle note nuove in aggiunta alle vecchie melodie. Non dico della sua concione d’oggi. Passando dinnanzi al municipio poco prima della conferenza, vidi traverso le grandi finestre la sala affollata e fuori, sotto le arcate e sulla gradinata, molta gioventù e molti studenti che, anche a chi l’avesse avuta, avrebbero fatta passare ogni velleità di porre il piede là dentro, specialmente dopo le prove di gentilezza che gli eroi del più acceso nazionalismo tedesco diedero testè in piena Camera. Non è dunque ai discorsi di oggi che posso riferirmi. Invece mi tornano alla mente le espettorazioni del d.r Pollauf nella seduta dei 25 ottobre . Non avendo potuta prendere la parola nella discussione sulla Facoltà, egli si sfogò in una cosiddetta «rettifica di fatto»; ed oh, quali belle novità si poterono udire in quella occasione! Credo ch’esse siano davvero risuonate la prima volta agli orecchi degli attoniti uditori. «Non parlino gli italiani di una restitutio in integrum» gridava il d.r Pollauf «perché altrimenti potrebbe formarsi su questi banchi un partito tedesco per chiedere una restitutio in integrum radicale, voglio dire il ripristinamento dello stato di cose anteriore al 1866» (Parecchi tedeschi: Bene! Bravo! D.r Degasperi: Provate!). E il d.r Pollauf continuando e rispondendo: «Prego, non avete che a portare un po’ di pazienza; dandosi il caso noi applicheremo senz’altro questa teoria della rivendicazione». Le parole del Pollauf stanno registrate nel protocollo stenografico a pagina 1181 seconda colonna. Esse manifestano tutto il modo di pensare di questi novelli rappresentanti di Vienna, eletti dalla coalizione ebreo-liberalesocialista dei 20 giugno, e non sono che uno dei tanti ritornelli con i quali i candidati e agitatori scaldarono la testa ai buoni cittadini e si collegarono per salvare la patria dal tradimento nazionale dei cristiano sociali. La Facoltà italiana è per quei signori una tale provocazione da costituire un casus belli, e la risposta alla sua riapertura non può essere altro che la dichiarazione di guerra all’Italia e la riconquista del Lombardo-Veneto! Uomini di tale indirizzo e di tale fatta sono parecchi che colle nuove elezioni entrarono nel Parlamento, e a togliere ogni dubbio che l’uscita del Pollauf sia stata un colpo di testa momentaneo, sento, da un buon amico, or ora sopraggiunto, che le stesse cose furono ripetute da lui nella conferenza d’oggi, in mezzo alle approvazioni e agli applausi della folla. Non mancano anzi le grida che assegnavano Tripoli a sede della Facoltà, e la sala echeggiò di abbasso ed onta all’Italia, ma anche contro la persona stessa dell’Imperatore, contro la casa d’Asburgo e contro i matrimoni di Francesco Ferdinando e di Carlo Francesco Ferdinando contratti con principesse non tedesche, eruppero tali dimostrazioni che dimostrarono la mancanza di ogni sentimento umano. A tutto ciò fu posta la corona con ostentativi evviva agli Hohenzollern (Vedi anche i nostri telegrammi di lunedì. N.d.R.). Parecchi studenti italiani che s’erano arrischiati di penetrare colà, furono cacciati con urti e spintoni alla porta. Un bel preludio alla discussione parlamentare e all’apertura della Facoltà nel centro dell’Impero poliglotta! Già il Wedra che oggi parlò insieme col Pollauf, minacciò in piena Camera, che se la Facoltà venisse collocata a Vienna, la popolazione scenderebbe in piazza a farne mano bassa, e chi conosce la ferocia di certi strati sociali e i continui aizzamenti di chi sa spingere gli altri all’assalto, standosene al sicuro, non può fare che tristi pronostici. Dichiarare la guerra e riconquistare le terre perdute, non è impresa da Pollauf; ma demolire un pubblico istituto non è così difficile. Già i socialisti ai 17 settembre diedero l’esempio: colla vandalica devastazione di scuole popolari che ci hanno da fare ben poco col rincaro; e oggi Vienna purtroppo è minata dall’agitazione dei nazionalisti e degli internazionali più scalmanati che, gli uni per un verso, gli altri per l’altro, fanno temere dell’ordine e della tranquillità. Non sarebbe bene che il governo – come corre voce – pensasse sul serio a un’altra sede? O vuole assumersi la responsabilità di nuovi disordini? Gli italiani non hanno mancato di richiamare l’attenzione sull’oscuro avvenire e non saranno essi che dovranno battersi il petto. Tanto per risalire ancora alla radice e ritrovare con cifre un fatto che lo merita, vediamo un po’ come il Wedra e il Pollauf riuscirono eletti. Wedra era il controcandidato del Gessmann. Questi al primo scrutinio ebbe 3032 voti, Wedra 2433, i socialisti 1085. Nel ballottaggio i socialisti concentrarono le loro schede sul Wedra che riuscì vincitore con 3477 voti e 339 di maggioranza. Il Wedra è accusato di tenere una viva corrispondenza ceca per smerciare i suoi vini. Peccato capitale, se fosse di color nero; ma è liberale e basta. Ora ch’è entrato nella camera, l’Arbeiterzeitung che diede ai cari compagni l’ordine di eleggerlo, trova che la sua nullità è pari al rimbombo della sua voce stentorea che riempie la sala del Parlamento e che sopraffaceva la voce del Gessmann dei cristiano sociali nei contraddittori elettorali. Il Pollauf, praticante d’avvocatura, è deputato del distretto di Währing e sbalzò di seggio il cristiano sociale Tomola, direttore scolastico. Anche lui riuscì in ballottaggio con soli 119 voti di maggioranza e deve la vittoria ai socialisti, che, d’accordo con la Neue Freie Presse e per odio a tutto ciò che sa di cristiano, regalarono alla nuova Camera una serie di scalmanati contro i quali adesso gridano invano la croce. Purtroppo alla riuscita del Pollauf contribuirono altresì le discordie dei cristiano sociali nel loro campo. Se avessero avuto un solo candidato, avvrebbero vinto di primo colpo con 4258 voti contro i seguaci del Pollauf, contro i socialisti, i progressisti e i cechi. Invece una frazione minuscola portò una candidatura propria che tolse a Tomola 323 voti. Tanto bastò per farlo andare in ballottaggio, e in questo gli avversari, riunendo le file e facendo uno sforzo supremo, la spuntarono. Che tristi esperienze e che severe lezioni! 