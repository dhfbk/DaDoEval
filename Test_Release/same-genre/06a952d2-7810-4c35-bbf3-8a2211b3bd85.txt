Caro Zoppi, mi riferisco al nostro ultimo colloquio. Bisogna che lavoriamo positivamente e a tempo, in modo da poter presentare le nostre osservazioni alcuni giorni prima della riconvocazione. La prego, quindi, di dar tutto vapore. Credo convenga procedere praticamente secondo i punti che allego. Cordialmente Allegato 1)Sulla base delle opinioni dei costituzionalisti, segnare il limite estremo entro il quale i parlamenti possano ratificare in via ordinaria le norme statutarie della Comunità. 2)Tali norme rappresentano la Costituzione transitoria della Comunità. 3)Fissare la procedura per preparare la costituzione definitiva (federativa); cioè incarico all’Assemblea e impegno dei Governi, preventivando un termine di maturazione entro il quale una decisione deve essere presa. 4)Qui il problema del termine è complicato. Se noi chiediamo che sia condizione del Trattato, introduciamo un elemento di precarietà del Trattato, cioè della comune difesa. Se invece il termine è vincolato a deliberazione unanime, corriamo il rischio di fare il sacrificio della sovranità nazionale, senza garantirci lo sbocco federativo. Come si può risolvere? O come si può attenuare questa evidente complicazione? È in verità da ritenere che lo sbocco sia fatale, per i grandi Stati, in cui l’opinione pubblica prevale, ma ciò non vale per tutti i minori. 5)Elaborare proposte nostre circa Bilancio (procedura esecutiva transitoria), quote, formule per riarmo, aiuti esterni e rapporti con NATO. Pregare Pella di delegare per questa parte un suo rappresentante. 