Muck era il capo della polizia austriaca a Trento dove, scoppiata la guerra contro l’Italia, era stato inviato con l’incarico di sopprimere col ferro e col fuoco ogni traccia di irredentismo . Il suo accanimento, che non si arrestò nemmeno dinanzi alla sacra persona del vescovo, la sua ferocia furono tali, che il suo nome viene ancora pronunciato nel Trentino con universale esecrazione e la storia ricorderà di lui soprattutto la macabra tregenda che egli inscenò, con un’accozzaglia di sbirri, attorno al triste corteo che conduceva al supplizio Cesare Battisti, ch’egli personalmente insultò e fece sputacchiare. Muck sapeva di aver meritato l’odio degli italiani, come nessun altro funzionario imperiale, tanto che, dopo l’avanzata delle nostre truppe fino ad Innsbruck, non si sentì sicuro nemmeno sul territorio austriaco e riparò in quella zona dell’Ungheria che doveva venire più tardi, in seguito al trattato di San Germano, annessa all’Austria. Ebbene, indovinate un po’ chi tenta oggi di richiamare quest’uomo alla ribalta della storia e rifargli l’onore di testimone della verità? Nientemeno che il giornale del presidente del Consiglio, il quale non si è vergognato di andarlo a scovare a Vienna per mettergli in bocca qualche parola, qualche insinuazione che si potesse sfruttare nella campagna denigratoria che l’organo di Mussolini conduce, con metodi inqualificabili, contro l’on. Degasperi. Sicuro: insigni patrioti del Trentino, come il vescovo di Trento, il senatore Conci, l’on. Gentili, il segretario generale della Lega nazionale, due ex direttori del giornale liberale, avversari politici dell’on. Degasperi, si sono levati a protestare contro la campagna dell’organo mussoliniano e a testimoniare l’italianità dell’on. Degasperi; e allora il giornale fascista si rivolge al campo nemico e cerca tra i persecutori austriaci più ostinati, tra i nemici più feroci e più subdoli di quell’italianità del Trentino, che il Degasperi ha valorosamente e tenacemente difesa, una parola, una frase qualsiasi che, pur sotto altra parvenza, rappresenti la continuazione della feroce opera di Muck contro il Trentino e i suoi rappresentanti. Il rappresentante viennese del Popolo d’Italia dice che il Muck accolse l’intervistatore con «un furbo sorriso d’intelligenza» . Quale spettacolo! Muck ride, Muck sogghigna al vedere che il giornale del presidente del Consiglio italiano si prostituisce fino a lui per chiedergli di testimoniare contro un deputato trentino, e «sorride d’intelligenza» perché lui, il bastonatore austriaco, il fucinatore di tanti «complotti», l’orditore di tanti iniqui processi che costarono ai trentini tante lagrime e tanto sangue, sente di essere in famiglia. In quanto al contenuto dell’intervista, essa è così scema, così inconcludente, e per qualche dettaglio, così antistorica che, pur ammettendo nell’ex commissario di polizia tutta la buona volontà di corrispondere degnamente all’onore che gli vien fatto, è giocoforza dubitare che le sue parole siano state riferite esattamente. Avrebbe detto dunque il Muck che Degasperi era prudente e sapeva destreggiarsi in modo da non dispiacere a nessuno, per cui sarebbe spiegabile che egli durante la guerra «sia stato indisturbato». Alla domanda poi dell’intervistatore perché il Degasperi, «sano e robusto, non sia stato chiamato alle armi nell’imperial-regio esercito», il poliziotto avrebbe risposto: «Degasperi era ritenuto dal governo di Vienna persona indispensabile nel Trentino». E avrebbe aggiunto: «Egli era il braccio destro e il factotum del barone Mersi, persona che godeva dell’illimitata fiducia della polizia e del governo austriaco… poteva quindi contare su di una sicura immunità». A queste affermazioni c’è da rispondere con alcuni fatti incontrovertibili e inconfutabili per i quali abbiamo già pubblicate delle testimonianze indiscutibili, durante la presente polemica e che a ogni modo sono notori nel Trentino e acquisiti alla storia del suo bellico martirio. Il Degasperi fu così poco indisturbato e tanto poco ritenuto «indispensabile nel Trentino» che il governo austriaco gli impedì di rimanere nel Trentino dallo scoppio della guerra con l’Italia fino al ’17, cioè alla riapertura del Parlamento, nella quale epoca tutti i deputati ottennero il permesso di ritornare nei loro collegi: e perfino allora il Degasperi ebbe divieto di visitare quella parte del suo collegio (Primiero) che era stata rioccupata dall’esercito austriaco dopo Caporetto. Egli non venne «chiamato alle armi nell’esercito austriaco» per la semplicissima ragione che era riformato e venne dichiarato tale anche nelle visite fatte durante la guerra perché colpito da artrite. L’affermazione poi che il Degasperi fosse il «braccio destro» del barone Mersi, farà ridere nel Trentino anche i polli, dove è notorio che il Degasperi diresse contro il Mersi due vivacissime campagne elettorali. Vero è che il Muck non poté mettere le mani sul Degasperi perché questi, come abbiamo detto, se ne dovette stare, nel periodo critico, lontano da Trento, cioè dalla giurisdizione del Muck, e perché fallì il tentativo della polizia di trovare delle carte compromettenti contro di lui, cercate invano in due perquisizioni, fatte durante la sua assenza, nel suo ufficio e nel suo domicilio privato. C’è del resto, proprio dello stesso Muck, un documento ufficiale stampato, il quale prova che cosa pensasse allora del Degasperi il capo della polizia di Trento. Il Muck fece stampare a Trento, nel 1917, per uso e norma delle autorità locali e centrali, un libro informativo sulle «società irredentiste del Trentino». Il libro, secondo la prefazione dettata dal «dott. Rodolfo Muck, i. r. commissario di polizia», doveva dimostrare sulla base di documenti ammassati dalla polizia nelle numerose perquisizioni domiciliari fatte a Trento, che le associazioni trentine erano, in fondo, guidate tutte da un solo pensiero, quello del distacco dall’Austria «Los von Oesterreich» come scrive il Muck . Tra queste associazioni, delle quali il Muck condanna l’attività, è descritta, a pagina 70 e seguenti, «l’Associazione cattolica universitaria trentina», la quale viene accusata «d’essersi resa complice dei torbidi irredentistici nel Trentino». Ebbene, dell’Associazione universitaria trentina, presidente e poi ispiratore fu notoriamente l’on. Degasperi. A pagina 87 poi dello stesso prontuario del perfetto poliziotto, si dimostra che «l’Unione politica popolare del Trentino», l’organizzazione politica popolare di cui il Degasperi era segretario, aveva esercitato un influsso perniciosissimo, soffocando ogni sentimento austriaco e risvegliando i sensi di solidarietà con la patria italiana, e tra i capi più autorevoli di tale associazione il Muck (pag. 88, 14.a riga) stigmatizza nominativamente l’on. Degasperi. Questi documenti sono, per ogni uomo onesto, eloquenti e definitivi, ma il Popolo d’Italia si guarderà bene dal prenderne atto, come non prese atto di tutte le altre documentate smentite che vennero opposte alla sua lurida volgare campagna. Il giornale del presidente, colpito in pieno dalla questione morale, che è la questione dei delitti del regime, ricorre a tutte le menzogne più assurde, a tutti i diversivi più disperati e scrive che la «questione morale Degasperi è insopprimibile» e che «egli non può rimanere a un posto direttivo della politica italiana». Goffo e inutile sforzo, perché codesta turpe campagna non servirà che a rinsaldare ancora più tutte le forze popolari attorno al proprio segretario politico, degnissimo rappresentante di quel popolo italiano, il quale oggi ha il sacrosanto diritto di esigere da chi attualmente lo governa il rendiconto delle sue responsabilità politiche e morali. A scansarle, non vi ha giovato il generale De Bono : e meno ancora vi gioverà l’i.r. commissario Rodolfo Muck! 