Sta bene così. Noi non abbiamo mai preteso che il giornale di via Dordi tacesse né tampoco abbiamo avuto l’ingenuità di sperare che questioni di fatto venissero da lui giudicate secondo altri criteri che quelli di un partito il quale siede non per la libera scelta, in platea. Ma protestiamo e protesteremo sempre contro il lazzo ed il sogghigno incivile che si stacca dalle labbra, di chi non critica, ma denigra, non giudica, ma sentenzia per partito preso. Due cose sono accadute: l’azione economica ha preso consistenza e forma concreta, e per il principio della sua attuazione è stato fissato autorevolmente un termine di tempo; è poi stata data una dichiarazione per la ferrovia giudicariese che assicura un concorso tale del governo da garantire la finanziazione dell’impresa. Noi abbiamo affermato che questi due fatti risalgono a lunghe trattative dei deputati popolari e che rappresentano un loro successo. Queste affermazioni hanno per quanto riguarda i fatti un valore assoluto: circa gli apprezzamenti, se è vero che il significato di successo anche nella politica trentina viene determinato dalle condizioni relative della stessa, del suo presente e del suo passato, noi riteniamo che tutti gli spassionati debbono dare ragione a noi e torto marcio all’Alto Adige. Respingiamo l’accusa di affrettati incensatori: È vero, ogni giorno riportiamo sulle ali del telegrafo la cronaca di quanto si fa in parlamento. Ma infine di che si tratta? Di rilevare i fatti. Suonano essi lode all’attività dei nostri rappresentanti? È né più né meno di quello che i deputati hanno promesso agli elettori; ma sta bene che questi li giudichino alla stregua di fatti. Se tale giudizio racchiude implicitamente dei confronti che ad altri devono spiacere, sempre colpa dei fatti, signori! E basti di questo rilievo, il quale, di fronte alle asserzioni in contrario dell’Alto Adige vuole rinconfermare lettera per lettera, sillaba per sillaba quello che abbiamo scritto altra volta. In quanto agli errori di fatto, veda l’Alto Adige per l’uno il trafiletto che pubblichiamo in cronaca, e per l’altro mediti un po’ sulla differenza che corre tra una risoluzione presentata da un deputato nella commissione del bilancio e una proposta immessa dal governo nel bilancio stesso. L’alea è diversa, né è giusto applicare il giudizio che esprimevano sulla sorte di una risoluzione ad una eventuale posta del bilancio. E l’intermezzo polemico per noi sarebbe chiuso. L’Alto Adige ha però nell’articolo di sabato anche un accenno simpatico, l’accenno cioè alla solidarietà nelle questioni economiche, solidarietà che dovrebbe esistere nel paese nostro ed in ispecie di fronte alla solidarietà tedesca. Tale accenno corrisponde certo ad un senso di rimorso per la posizione che ha preso l’Alto Adige in tante vertenze di fronte ad iniziative ed opere che non fossero uscite dalla sua officina. Poichè il foglio liberale ha ben compreso che attaccare i popolari ad ogni loro proposta od iniziativa e volervi vedere subito ambizioni o mire disoneste personali, non può essere un contributo alla solidarietà economica. Per nostro conto vogliamo efficacemente contribuirvi, col non riaprire le vecchie e recenti ferite. Ma dall’Alto Adige questo abbiamo diritto di pretendere, che quando si tratta di acque, si parli di acque; di elettricità, di elettricità, di ferrovie, e di ferrovie; né si denigri subito la persona per tema che l’opera gli rechi onore. Per questo chiediamo, fino a che gli avversari non possono fornire prove in contrario. Via, ci par d’essere discreti, non vogliamo impanicarci ad ammonitori impeccabili, ma nessuno potrà negare che l’Alto Adige n’ha la groppa di sì gravi, che è ben giusto il richiamo alla sua coscienza. Tale contegno di critico sereno ed oggettivo in questioni economiche sarà anche consono alla funzione che l’Alto Adige esercita per il municipio di Trento, il quale ha pure tutto l’interesse di mantenere la solidarietà con le vallate. Che so i liberali preferiscono l’antico gioco: trattare coi deputati, e chiederne l’appoggio, e farli contemporaneamente schernire dai loro fogli hanno a sapere che ogni bel giuoco vuol durare poco e che sarà compito della stampa di educare il pubblico trentino a trovare intollerabili simili incongruenze. 