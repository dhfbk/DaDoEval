Vienna, 25 È il grido dei liberali e dei socialisti durante le elezioni. A elezioni finite la scena si cambia e sul tavolo dei deputati piovono le proposte di legge contro la religione. Fra il mazzo di stampati distribuiti stamane, ne troviamo due. Prendiamone nota e vogliano prenderne nota anche gli amici, per gettarle in viso agli oratori rossi un’altra volta che saranno chiamati alle urne. Ecco qui l’allegato 47 del protocollo stenografico. Esso ci dà il testo di una proposta dei deputati socialisti Seitz , Glöckel , Reise e consorti, presentata alla camera nella seduta dei 21 luglio 1911 e diretta a ottenere l’abolizione del Regolamento scolastico e didattico per le scuole popolari e civiche approvato dal ministero del culto e dell’istruzione in data 29 settembre 1905 e pubblicato nel bollettino delle leggi dell’Impero n.159 dei 15 ottobre dello stesso anno. La proposta del Seitz e compagni si oppone specialmente ai §§ 10 e 63 del Regolamento che fissano l’obbligo degli scolari di intervenire agli esercizi religiosi e cerca di dimostrare che con ciò viene offesa la legge fondamentale dello Stato dei 21 dicembre 1868. Essa combatte pure il § 2 e 112 dello stesso Regolamento che, in certi casi, riconosce alle Autorità scolastiche provinciali il diritto di richiedere che un maestro appartenga a una determinata confessione religiosa. Seitz e compagnia bella vogliono che i ragazzi cattolici possano venire affidati a maestri ebrei, protestanti, apostati... Perciò essi propongono che il Regolamento venga abolito e ne venga emanato un altro «che corrisponda ai moderni principi educativi e didattici». Che razza di «principi moderni» siano quelli che sopprimono gli esercizi religiosi e mettono la gioventù cattolica in mano a maestri che ne rifiutano o ne combattono le convinzioni più sacre, è facile immaginarselo. Ma che vi pare, lettori? In tutto ciò, c’entra o non c’entra la religione? Eppure «L’Alto Adige» assicurava che era una menzogna e un abuso dei «clericali» affermare che il Parlamento si occupi di tali questioni. E il deputato della città di Trento ripeteva nelle sue concioni che per la religione i deputati cattolici nel cessato Parlamento non avevano versato una goccia di sangue, né una goccia di sudore. Quanta sincerità! Quanta franchezza! Un’altra proposta che merita attenzione è quella dei deputati socialisti Wutschel, Leuthner e compagni, presentata nella medesima seduta dei 21 luglio. Essa chiede che vengano abolite le disposizioni del § 122 del Codice penale che colpiscono chi cerca di diffondere l’ateismo. In origine – dice la proposta – quelle disposizioni penali colpivano anche chi avesse discusso dottrine eretiche, ma quel passo fu abolito dalle leggi confessionali e precisamente dall’articolo 7 della legge dei 25 maggio 1868 (Bollettino delle leggi imp. n. 49). Rimasero invece le pene per gli apostoli della negazione di Dio, ma è ora che spariscano anche queste come dimostra il seguente caso. Ai 19 e ai 25 dicembre 1908 Angelica Balanoff (se la ricordano i trentini? ) tenne due conferenze sulla rivoluzione russa in una società di coltura dei socialisti triestini. La Procura di Stato scoperse in quelle conferenze il delitto di diffusione dell’ateismo e sporse querela. Il Tribunale di Trieste fece il processo all’accusata, ma il processo finì coll’assoluzione pronunziata ai 2 aprile 1909. La corte trovò che per incorrere nelle pene stabilite dal § 112 del Codice penale non basta proclamare l’ateismo e che del resto il pubblico che assisteva non poteva venir traviato, perché era composto di operai socialisti che già di per sé non credono in Dio. La Procura interpose ricorso, rilevando che non tutti i socialisti sono atei; e la corte di Cassazione ai 2 dicembre 1909 cancellò infatti la sentenza del Tribunale e condannò la Balanoff a tre mesi di carcere, osservando che per soggiacere al § 112 del Codice penale non è necessario spiegare uno zelo speciale nel diffondere l’ateismo, come potrebbe far credere l’inesatta traduzione italiana del Codice. Esposte tutte queste cose, i deputati Wutschel, Leuthner e compagni propongono che il § 112, lettera d venga espunta dal Codice penale. Anche qui è il caso di ripetere: c’entra o non c’entra colla professione o colla negazione dell’esistenza di Dio la questione religiosa? Altro che semplici discussioni di pane, carne, pigioni, imposte eccetera, eccetera! Fin dai primi momenti, i socialisti mettono sul tappeto proposte che toccano la scuola, la gioventù e i principi fondamentali dell’uomo e della società. Né crediate che la filza delle proposte sia finita. Mano mano che anche le altre verranno stampate e distribuite, ci occuperemo anche di quelle. 