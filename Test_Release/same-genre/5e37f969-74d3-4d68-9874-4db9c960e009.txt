Uomini dominati dalla complessità della storia che sentono i limiti dello sforzo umano. Fede nel proprio ideale e nella forza delle energie spirituali, nella volontà organizzativa che unisce e conquista gli spiriti, armandoli/munendoli di mezzi materiali. I popoli non seguono, se non sono presi da un’idea profonda, non reggono se non sentono che la via porta alla giustizia sociale. Ideale profondo è la pace costruttiva: costruzione nella pace, non inerzia e paralisi a difesa di posizioni di classi privilegiate o comunque acquisite: questa pace dinamica, progressiva ha bisogno di un motore interno, che è la fraternità, il fermento della civiltà occidentale che è dilatazione del benessere verso il popolo, sete di giustizia verso le rivendicazioni dei poveri, fermento evangelico che agisce sotto varie guise e di cui la libertà delle coscienze, conquistata qui in Roma, e di cui le vestigia sono monumentale ricordo, sono alle origini della libertà politica e della maggiore consapevolezza della dignità della persona. Ad essa corrisponde la organizzazione democratica dello Stato. Bisogna dire e ripetere che questa è la pace che noi difendiamo e vogliamo; e che la guerra vogliamo evitare soprattutto perché porta alla compressione della libertà, all’instaurazione della tirannia. Il PA è patto di pace nella libertà e nel libero sviluppo verso la giustizia sociale e giustizia internazionale – fra i popoli. Il PA militare è uno strumento di questa pace operosa. Niente deve essere trascurato che possa incidere nelle menti tale concezione ed è propaganda controproducente quella fatta solo in termini di forza o di interessi. Quanto più ribadito questo concetto, tanto più facile adesione parlamenti, spirito popolare specie in Europa, che deve ritrovare se stessa – fu una guerra civile; non si può difendere una civiltà contro altri, se non siamo d’accordo fra di noi sulle linee essenziali che bisogna difendere, sulle finalità del nostro progresso politico e sociale; l’impero romano cadde di fronte ai barbari perché non aveva più una sintesi morale unitaria e le classi sociali non vi vedevano un regime che assicurasse il libero sviluppo verso la giustizia. Questo sforzo verso concezione universale sentimmo vibrare a Ottawa, e voi certo ne riferirete, e ringraziamo America e Canada che vengono a ricordarcelo, ma soprattutto ad aiutarci a ricostituire le forze della Democrazia, in duplice maniera: sociale (Piano Marshall) e militare, cioè difensiva. Virtù militari: Eisenhower, democratiche, cioè ordine e libertà, riconoscimento delle norme di convivenza. Gioventù: merita lo sforzo difensivo, perché senza di essa gli ideali delle nazioni, delle loro missioni storiche, delle caratteristiche provvidenziali vanno perdute. Ringrazio il senso di solidarietà espresso da Pearson. Solo 1/5 della superficie è pianura, di questa solo la Padana ha notevoli dimensioni fra le Alpi e gli Appennini. La nazione reagisce alla sventura; abbiamo chiesto un sacrificio a censiti, chiederemo ai risparmiatori per sviluppare una grande azione riparatrice e preventrice. Ma saremo grati ad ogni solidarietà fattiva internazionale, art. 2. Comunità. Aiutateci a ricostituire le nostre condizioni di vita nella nostra alimentazione e produzione, a divenire socio robusto e capace della comune difesa. Lieti dell’iniziativa presa dagli U.S. e occidentali pace; la Conferenza,sempre pronta a qualunque serio tentativo di pace, alla pace sempre vuol servire ricostituendo e organizzando le nostre pur deboli forze della difesa, perché in un miglior equilibrio possano far leva tutti gli uomini di buona volontà che vogliono risolvere pacificamente le questioni pendenti. 