ORLANDO. Vi prego, vi scongiuro, onorevoli colleghi, al di là e al di sopra di qualunque sentimento di parte – quale stolto potrebbe attribuirmelo? – non mettete i vostri partiti, non mettete voi stessi di fronte a così paurosa responsabilità. Questi sono voti di cui si risponde dinanzi alle generazioni future; si risponde nei secoli di queste abiezioni fatte per cupidigia di servilità (Vivissimi applausi a sinistra e a destra – Proteste vivaci al centro e al banco del Governo – Rumori vivissimi – Scambio di epiteti fra sinistra e centro – Ripetuti richiami del Presidente – Nuovi prolungati applausi a sinistra e a destra – Proteste e rumori vivissimi al centro – Scambio di apostrofi fra il centro e le sinistre – Viva agitazione). PRESIDENTE. Prego i colleghi di prendere posto ai loro banchi. Voci al centro. Deve ritirare! Deve ritirare! PRESIDENTE. Onorevoli colleghi! Suppongo che non sia possibile chiarire nulla finché loro non vorranno tacere. Onorevole Coccia , lei ritiene con il suo chiasso di aiutare a chiarire la situazione? ORLANDO. Onorevoli colleghi, io non avevo alcuna intenzione… (Prolungati rumori al centro). Queste sono le ultime parole che pronunzierò qui dentro! PRESIDENTE. Attenda un attimo, onorevole Orlando: la prego. Onorevoli colleghi, basta! Ogni manifestazione, anche se di giusta reazione, perde il suo valore quando cessa di stare nei limiti di un certo ordine. Permettano dunque all’onorevole Orlando di riprendere la parola e allora, da ciò che egli dirà a chiarimento di quanto ha detto prima, risulterà il valore del suo pensiero e, se sarà quello che si è ritenuto che fosse, qualcuno potrà replicare all’oratore. Onorevole Orlando, la prego di parlare e di tener presente che, forse, sta spirando quel limite al quale ella stesso accennava un’ora e tre quarti fa. ORLANDO. Mi dispiace di dover dare spiegazioni, e le do solo per rispetto a lei! (Vivi applausi a sinistra – Commenti e vivaci proteste al centro). GUERRIERI FILIPPO . Ricordatevi che avete davanti l’uomo di Vittorio Veneto! (Applausi – Rumori al centro). BENEDETTINI . È il Presidente della Vittoria! (Applausi a sinistra e a destra - Rumori al centro). PRESIDENTE. Onorevole Orlando mi perdoni, io le sono grato della deferenza particolare che mi vuole dimostrare, ma sarei lieto che le sue parole fossero non soltanto udite da tutta l’Assemblea, ma fossero dirette a tutta l’Assemblea. La prego di parlare. ORLANDO. Io, rispettando il Presidente, rispetto l’Assemblea! (Commenti al centro). La parola «servilità» qualifica l’atto, e non le persone. Io stesso, proprio in questo mio discorso ho detto di me di aver compiuto un atto di umiliazione, che credetti necessario, nell’interesse del paese. L’atto in sé è servile, ma poiché non vi risponde l’intenzione di compierlo come tale, nessuno può restarne offeso. Ma, ad ogni modo, poiché come vi dicevo, ritengo che questo sia l’ultimo discorso che io pronunzio in quest’Aula… Voci. No. No! ORLANDO. … io voglio che, come mi è sempre accaduto nella mia lunga vita parlamentare, il mio appello sia per la concordia o, almeno, contro l’esasperazione dei contrasti inevitabili e riunisca l’animo di tutti. E dico ai colleghi di tutte le parti dell’Assemblea: convenite con me, obiettivamente, indipendentemente da ogni giudizio politico, indipendentemente da ogni preferenza verso questa o quella linea di condotta, convenite con me, tutti, che questo trattato di pace è una solenne ingiustizia? Voci da molti banchi. Sì! ORLANDO. Ed allora non ho null’altro da aggiungere. (Vivissimi, prolungati applausi a sinistra e a destra – Molte congratulazioni – Commenti prolungati al centro). PRESIDENTE. Ha la facoltà di parlare l’onorevole Presidente del Consiglio dei ministri. (Applausi al centro – Rumori a sinistra). DE GASPERI. Onorevole Orlando, il rispetto, l’ammirazione che io ho sempre nutrito per lei, la devozione che le ho sempre dimostrato mi permettono di dire una parola franca anche in questo momento molto agitato. Io sono stato colpito nel profondo dell’anima dalle ultime frasi, che dovevano essere un giudizio, mentr’ella dichiarava che la proposta di ratifica era un’abiezione fatta per mancanza di coraggio e per la cupidigia di servilità. No! onorevole Orlando: si tratta di concezione diversa degli interessi del paese in questo momento. Domani mi riservo di dimostrare tutte le ragioni che militano per la mia concezione; e lo farò senza offendere nessuno. (Approvazioni al centro). Però le devo dire che sono profondamente offeso e con me sono offesi tutti coloro che hanno affrontato il nemico non soltanto come combattenti sui campi di battaglia, ma hanno affrontato il fascismo con coraggio, soffrendo giorno per giorno. (Vivissimi applausi al centro – Rumori e commenti a sinistra e a destra). Ho anche la coscienza e la consapevolezza, nei momenti tristi, nei consessi internazionali, d’aver rappresentato degnamente, fieramente il mio paese. (Interruzioni a sinistra – Vivissimi applausi al centro – Scambio di apostrofi fra la sinistra e il centro). Questo è stato constatato da tutti, da molti giornali, anche avversi. Una voce a sinistra. Avete i fascisti nel Governo! (Rumori al centro). Una voce a destra. Li avete voi i fascisti! Mettete fuori i vostri fascisti, prima di parlare! (Proteste a sinistra). DE GASPERI. A coloro che chiedono un rinvio in nome dell’unità nazionale, si può dire, però, che la premessa indispensabile per qualsiasi… (Rumori e interruzioni a sinistra – Ripetute interruzioni del deputato Farini – Richiami del Presidente) la premessa… (Rumori a sinistra). PRESIDENTE. Desidero sapere se devo sospendere la seduta. FARINI. Si! Si! PRESIDENTE. Onorevole Farini , mi pare che lei, nel suo entusiasmo, non si renda conto di quello che significa la sospensione della seduta. (Interruzione del deputato Farini). Onorevole Farini, non mi costringa ad applicare il regolamento nei suoi confronti! (Commenti). Posso comprendere tutti gli impeti di passione, ma non le forme di vana petulanza. Capisco perfettamente tutto, ma non le grida che non hanno alcuna giustificazione, da qualunque parte vengano. E prego specialmente i colleghi più autorevoli, che in certi momenti mi pare adoperino la loro autorevolezza a suscitare maggiore tumulto, di ricordarsi che io mi attendo da loro un contributo a questa mia opera di dirigere i lavori dell’Assemblea. (Approvazioni). Continui, onorevole Presidente del Consiglio. DE GASPERI. Onorevole Orlando, avrei aspettato dalla sua lealtà che ella avesse dichiarato che le parole «cupidigia di servilità» non si riferivano a coloro che propongono in buona fede e con retta coscienza di ratificare il trattato. Avrei preferito che lo avesse dichiarato. ORLANDO. L’ho detto. DE GASPERI. Se questa è la sua dichiarazione, io sono lieto di accettarla, quantunque il linguaggio altrimenti doveva essere interpretato. Tuttavia sono lieto di accettarla per questo: perché la situazione è molto difficile, la tensione degli animi è grave, senza dubbio; ma quello che non si può negare all’avversario è il coraggio, e molto meno si può negare a chi come me e il Governo sostiene in questa difficile situazione una posizione che esige maggior coraggio civile di qualsiasi rinvio e la sostiene perché crede di doverla sostenere nell’interesse del paese, della pace e della collaborazione internazionale! (Vivissimi, prolungati applausi al centro – Commenti). 