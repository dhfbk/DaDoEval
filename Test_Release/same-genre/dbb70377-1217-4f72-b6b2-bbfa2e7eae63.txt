Abbiamo tra le mani una lettera pubblicata per le stampe dal signor Francesco Moroder, già podestà di San Udalrico in Gardena , la quale assume per noi un’importanza di attualità, in quanto che interpreta i sentimenti dei gardenérí ed espone l’atteggiamento preso dalla popolazione di Gardena di fronte all’azione germanizzatrice dei tedeschi. Da tutto il documento appare che anche in quella valle si cercò di gettare la fiaccola della discordia da questa gente, la quale non conosce e non rispetta il diritto e l’affetto che ogni nazione porta alla propria lingua, ma si guida secondo l’istinto di prepotenza. La lettera ha un duplice scopo: uno è quello di discolpare i gardenéri dall’accusa mossa loro dai germanizzatori – le solite armi che usano per compiere impunemente il furto della lingua altrui – che cioè i gardenéri siano avversi ai tedeschi ed amici degli italiani; l’altro è quello di innamorare i gardenéri al proprio idioma, antico quanto l’italiano, il francese e lo spagnolo, e di ricordar loro ancora una volta il dovere di conservarlo intatto come retaggio prezioso lasciato loro dagli avi ed oggetto di indiscutibile utilità per tutti. Dopo di aver scalzata nel primo punto la accusa di cui sopra, con prove numerose ed anche troppo evidenti per noi italiani, il signor Moroder passa al compito principale della sua lettera, di inculcare cioè ai suoi connazionali la necessità di lottare ad oltranza contro le tendenze di germanizzazione ed invocando in questa lotta l’unione e la concordia di tutti. Assai interessante è l’argomento relativo all’assoluta necessità, che l’istruzione religiosa e l’educazione dei fanciulli si faccia nella lingua materna. «Qualora sì volesse obiettare», dice il signor Moroder, «che l’istruzione religiosa nella scuola, la dottrina cristiana in chiesa, le Sacre funzioni e tre quarti delle prediche si fanno in lingua italiana, io rispondo che ciò fu sempre praticato e così doveva essere e certamente dovrà restare ancora per l’avvenire perché è vero, che deve essere assicurata e conservata l’intelligenza indispensabile per le cose religiose e che deve tenersi calcolo del sentimento profondamente religioso dei gardenéri. Le prime nozioni religiose si devono insegnare assai per tempo ai bambini ancor piccoli in lingua ladina perché a quell’età non conoscono che lingua materna; corrispondentemente a questo principio è naturale che, sviluppandosi poi maggiormente l’intelligenza dei bambini, si adoperi il catechismo italiano come libro di testo, e ciò per la somiglianza delle due lingue; ed è per questo motivo, che non si può usare che la lingua italiana nella dottrina cristiana e nella maggior parte delle prediche per gli adulti, rispettivamente per il popolo. Il voler introdurre l’insegnamento religioso in tedesco per i fanciulli, sarebbe un controsenso, perché non lo intenderebbero; la religione è cosa del cuore e del sentimento, non è una scienza, che si può apprendere, quando si è già cresciuti, quando cioè sviluppandosi sempre più le forze della mente si può appropriarsela convenientemente; i principii fondamentali della religione, che è indispensabile per rendere l’uomo un membro utile alla società, devono essere inoculati e posti nel cuore del fanciullo ancora prima che sia capace di apprendere ed imparare nella scuola tutti gli altri oggetti d’insegnamento e perciò l’istruzione religiosa deve e può farsi per i fanciulli solo nella lingua materna, e mano mano che i fanciulli crescono in età ed intelligenza deve continuarsi in quella lingua che somiglia maggiormente alla nostra lingua materna, e che è, facilmente intelliggibíle, cioè l’italiano». «È poi cosa assai naturale, che il vero gardenére sia impegnato per conservazione della sua lingua materna e sostenga con insistenza e tenacia la necessità di conservarla, perché essa sa bene apprezzare i vantaggi che gliene derivano, mentre l’opposto, cioè la tendenza alla germanizzazione sarebbe una cosa affatto contro natura. Considerando infatti giustamente le condizioni commerciali dei gardenéri, ciò non potrebbe certo chiamarsi un progresso desiderabile, perché distruggerebbe ed annienterebbe i vantaggi considerevoli derivanti dall’idioma parlato in Gardena ed infliggerebbe al popolo di questa valle un danno incalcolabile. Perciò la germanizzazione sarebbe per i gardenéri piuttosto un regresso ed una disgrazia nazionale. La lingua materna ladina, che data l’inclinazione e forza di volontà del gardenére lo abilita in modo speciale ad imparare con facilità e ad appropriarsi altre lingue, è un tesoro che non gli può essere tolto o limitato in nessun modo. I gardenéri, finita la prima educazione, potranno utilmente imparare altre lingue, fra cui la lingua tedesca, ma devono opporsi risolutamente alla germanizzazione, come quella che mette in pericolo la loro esistenza nazionale; contro un tale tentativo devono difendersi con forze unite ed usando anche mezzi estremi; e certamente arriderà la vittoria al noto buon senso, alla tenacia e alla fermezza di carattere dei gardenéri. Ognuno ha il dovere di considerare la lingua materna come un tesoro, anzi come una cosa sacra e perciò devo impegnarsi con tutte le forze per la sua conservazione! Ognuno è attaccato alla sua nazionalità, e chi non la apprezza e difende, chi aderisce ed aspira a ciò che mette in pericolo la sua nazionalità, costui commette per insipienza una fellonia deplorevole, oppure manca affatto della più naturale e della più nobile delle virtù civili: l’amore al proprio paese, il patriottismo!». Confermando indi le ammonizioni contenute in altre lettere aperte dirette ai suoi convalligiani, l’ex podestà di San Udalrico esprime il vivo desiderio che essi vogliano persuadersi della verità di quanto afferma, avanti che si debba dire: troppo tardi! Di fronte poi agli attacchi mossi dai tedeschi residenti in Gardena e tendenti a denigrare quel popolo o per insipienza o per invidia il signor Moroder rileva con molta franchezza, che i successi ottenuti da questo piccolo popolo, dovrebbero anzi assicurargli l’universale ammirazione ed essergli difesa contro attacchi ingiustificati. Mercé infatti la sua laboriosità eccezionale ed i suoi buoni costumi, conseguenza pratica d’una fede viva e di una profonda religiosità, congiunta a tatto pratico e ad un ingenito talento commerciale, esso ha potuto sviluppare un’attività nel campo dell’industria, che può servire come modello agli altri popoli e deve meritargli il plauso di tutto il mondo. Da questa lettera del signor Moroder appare evidente che esiste un parallelismo di lotta tra quella che deve sostenere il popolo di Gardena e la lotta che si combatte nelle nostre valli. Molti dei nostri paesi sono infatti continuamente molestati da un’invasione ingiusta del Tiroler Volksbund, che tenta di portarvi la germanizzazione, abusando dell’arma del patriottismo, bollando del nomignolo di irredentisti tutti quelli che si oppongono alle sue losche mire e cercando di ingannate subdolamente la buona fede dei nostri contadini col ripeter loro su tutti i toni, che per vivere e respirare economicamente è necessario subire la germanizzazione e rinunciate alla propria lingua. La lettera dell’ex podestà di San Udalrico dimostra chiaramente come siano ingannatrici e false queste arti, in quanto che la Valle di Gardena ha la coscienza di sostenere e tutelare i propri interessi materiali ed economici – e qui si noti, che i gardenéri hanno quasi tutti i loro interessi in relazione con i tedeschi senza rinunciare menomamente alla propria lingua ed al proprio sentimento nazionale. Valga l’esempio nobile di questo pugno di popolo, perduto in mezzo alle valli tedesche, ad illuminare e persuadere quei pochi tra i nostri valligiani che favoriscono le mire inique di germanizzazione del Volksbund sotto il pretesto di migliorare le proprie condizioni, dichiarandosi pronti a sacrificare i più sacri ed i più nobili tesori, lingua, patria, educazione. 