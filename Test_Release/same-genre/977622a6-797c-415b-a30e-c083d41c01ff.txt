Scusami la fretta, ma la tua risposta esige una replica. Tu mi rispondi che «l’aver rinunziato a rinviare la soluzione del problema istituzionale non vuol dire rinunziare ad avere su di esso un’opinione». Io ti replico: No, certamente; e i democratici cristiani partecipanti all’assemblea romana hanno infatti, individualmente, o manifestato di averla, ovvero, astenendosi da qualsiasi manifestazione, di considerarla una questione subordinata a pregiudiziali non ancora sufficientemente chiarite, ovvero infine hanno giudicato più democratico, più serio, più dignitoso per il nostro Paese, più corrispondente alla nostra posizione nel Governo di dichiararsi solo in un momento in cui non in un comizio a Roma, ma migliaia di comizi elettorali in tutta Italia, saranno chiamati e votare e decidere. Non si tratta dunque di aver maturata o meno un’opinione personale; si tratta di impegnare ora, a Roma, o non impegnare tutto un Partito, cioè tutta la Democrazia cristiana per l’una o per l’altra forma dello Stato, rendendo così completamente superfluo e irrisorio quell’appello al popolo che gli Alleati e i Partiti hanno pur solennemente promesso e proclamato. Non ho invece affatto taciuto il nostro giudizio sul ventennale atteggiamento della monarchia, tanto che ho fissato con una testimonianza personale le responsabilità più gravi del monarca in un momento storico decisivo. Ho ricordato, poi, la nostra proposta per il referendum, non per metterla in contrasto con la costituente che abbiamo accettato e che è chiamata a deliberare sulla nuova costituzione e quindi anche sulla nuova forma dello Stato, ma in primo luogo come nostra affermazione programmatica che siamo orgogliosi di aver fatto; secondo per ricordare che il referendum potrebbe essere sempre, anche accanto alla costituente, un mezzo per dare la più ampia soddisfazione al diritto del popolo italiano di decidere dei propri destini secondo la solenne formula della Carta Atlantica, di Mosca, di Teheran e di Londra. Ma il popolo italiano, osservi tu, non è maturo per il referendum. Se il popolo italiano non è maturo per il referendum – rispondo io – su una singola questione, come sarà preparato a eleggere una costituente che deve risolvere tutti i nostri problemi fondamentali? Tu dici: non si tratta di rispondere «Repubblica» o «Monarchia» con un sì o con un no: ma: quale Repubblica? E non vedi che ripeti proprio l’argomentazione che usavo io nel comizio, in confronto di quei miei amici semplicisti che credono di aver risolto tutto gridando «Viva la Repubblica»? Per tuo conto, da bravo socialista, completi così: «Per noi una Repubblica ha profondo carattere popolare e socialista, che avrà nei consigli degli operai, dei contadini, delle professioni liberali, dei mestieri, delle arti uno dei suoi strumenti capillari di legame col popolo». Detto questo, ti rifiuti di decidere fra Comune e Consiglio. «Con tante cose urgenti da dibattere (aggiungi), davvero non ci sentiamo di approfondire la discussione». Dunque anche tu: Ni, povero Nenni! E che stiamo ad affermare noi da mesi se non la precedenza assoluta delle cose urgenti e d’emergenza sulle questioni istituzionali, la necessità di concentrare i nostri sforzi finché la guerra e la rovina dura, nella guerra e nella ricostruzione e di rimandare a loro tempo le questioni istituzionali e costituzionali delle quali, ognuno lo dovrà ammettere, l’alternativa di Comune o Consiglio è per lo meno altrettanto grave di quella circa il Capo dello Stato! In quanto a Piero Gobetti (onore alla sua memoria), non ricordo il suo giudizio sulla Democrazia cristiana d’allora. Ricordo che Gobetti negli anni della battaglia antifascista fu nostro valoroso alleato e dimostrò piena fiducia nel nostro amore per la libertà. Se Neni volesse ricadere (e speriamo di no) nell’antico gusto di parlare di reazione anticlericale, bisognerà che ricorra ad altri testi. Infine il capo del Partito socialista rivolge un appello ai cattolici che non la pensano come De Gasperi, con le seguenti parole: «Intensificando la loro azione essi possono rendere un grande servigio alla nascente Democrazia che sarà Repubblicana o Socialista o non sarà». Speriamo che non vi sia nessun democratico cristiano consapevole che non rifletta su queste parole. Bisogna respingere il dilemma come è formulato, ma bisogna considerarlo bene e, in nome della libertà e dell’avvenire del nostro Paese, averne paura. Alcide De Gasperi 