Entra in lizza per battere contro i popolari, accanto al Lunelli , all’Alfredo Degasperi ed altri, anche l’avv. Alfio Zippel, il quale scrive nel Brennero «sul fascismo e popolarismo» per stabilire l’antitesi della nostra concezione dello Stato contro quella nazionalista. L’argomento è seducente e discorreremmo volentieri di questa differenziazione capitale fra il nostro pensiero politicocostituzionale e quello di Maurras , Enrico Corradini e suoi scolari. Ma basti oggi un cenno al riferimento locale. Il Zippel ci trova eccessivamente regionalisti e ci accusa di aver portato nella politica generale italiana il senso frigido del «piede in casa». Ecco, egregio contraddittore. Fino che i trentini tutti – dai popolari ai liberali e a molti che oggi militano all’insegna del fascio, dal sen. Conci al sen. Zippel, dall’on. Flor all’onor. Degasperi, dal comm. Peterlongo al comm. Defrancesco e al cav. de Bellat – s’opponevano alla totale radiazione delle loro istituzioni autonome locali, qualcuno ignaro dei nostri istituti e dei nostri propositi, poteva sentire il bisogno di allarmarsi per un nostro presunto deficiente unitarismo al quale far risalire la nostra tendenza. Ma oggi gli anacronistici siete voi, che pur reclamate il compito di ricostruire il Trentino nuovo dell’avvenire. Come? Assistiamo ad un fenomeno di centralizzazione inesorabile e voi vi preoccupate di chi ancora conservi nel suo cuore malinconiche e innocue idee di regionalismo? La popolazione viene cacciata da tutte le trincee della vita pubblica, si abolisce il diritto dei comuni, dei padri di famiglia e dei maestri d’influire sull’organismo scolastico, si sopprime ogni diritto elettivo e di controllo, s’impedisce che la popolazione rappresenti i suoi interessi nella provincia e nei comuni maggiori e in via di fatto si sottrae agli enti locali, non diciamo la loro autonomia, ma anche la loro autarchia, si piantano dappertutto, perfino in associazioni economiche, commissari dello Stato, anche chiamati di lontano, perché devono portare lo spirito nuovo; e voi, voi che pur siete in mezzo al popolo nostro, il quale in questo momento senza troppe distrazioni ha sopra tutto ciò un solo parere, voi sentite il senso frigido del piede in casa? Eh no, oggidì, se c’è qualcuno che si sente buttato fuori della propria casa, non è lo Stato, non è la Nazione, ma è il censito comunale, l’elettore provinciale, il cittadino, che deve chiedersi se abbia ancora tutti i diritti politici e civili che ha ereditato da una lunga tradizione locale e che furono consacrati dalla costituzione nazionale. Onde è vano il tentativo di dipingere le nostre masse come pervase di un senso nostalgico del passato. È sepolto en bloc, e sia; ma guardando come voi ad un avvenire tutto italiano, proclamiamo che il monopolismo accentratore e il nazionalismo deificato sono importazioni straniere e che purissima tendenza italica è invece quella di coordinare tutte le energie individuali e locali, fatte libere, in un’unità organica e vivente. 