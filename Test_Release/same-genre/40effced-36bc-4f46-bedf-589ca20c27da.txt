Ebbe ragione il Debate (che in quest’occasione riaffermò di non essere «oficioso de ningun partido») a dichiarare che la «crisi che si annunciava senza poter impedire l’ingiustizia avrebbe messo in forse l’immediato avvenire della Destra» o ebbero ragione i parlamentari popolari che tirando le ultime e del resto logiche conseguenze d’un loro legittimo atteggiamento, provocarono il crollo del gabinetto di coalizione? In realtà la crisi spagnuola è ancora in sviluppo ed è difficile fare delle previsioni, considerando gli avvenimenti di lontano . Forse l’avvenire non darà torto a Gil Robles; oggi sembrerebbe che il consiglio tattico del Debate sia stato il migliore. Il direttorio della C.E.D.A. ha riconfermato la sua piena fiducia in Gil Robles, questi ha dichiarato che «la dignità del nostro partito è intangibile»; il «Consiglio nazionale della gioventù di Azione popolare» ha pubblicato un manifesto ardente e combattivo che ha tutto il sapore di un ordine di mobilitazione, cosicché sembrerebbe di essere alla vigilia di una campagna elettorale, affrontata con ottimismo e risolutezza. I giornali di destra di tendenza monarchica soffiano nel fuoco. Ma d’altro canto il Debate, che rappresenta le preoccupazioni dei cattolici, pur sostenendo in pieno i postulati della C.E.D.A., la costituzione cioè di un governo di maggioranza, nel quale la destra abbia influsso prevalente, lascia trasparire il desiderio che la crisi si risolva senza sciogliere la Camera e senza l’incognita delle nuove elezioni. Si tratta di sapere se convenga far passare con Lerroux una riforma costituzionale la quale abolisca almeno gli articoli più settari della Costituzione repubblicana, ovvero di affrontare le elezioni colla prospettiva di conquistare una maggioranza e quindi anche la possibilità di riformare lo statuto in misura radicale, ma anche di correre il rischio di vedere rinforzata la sinistra e di assistere al ritorno del socialismo, che già di questi giorni leva la testa. Martinez de Velasco , capo della minoranza agraria, alleata della C.E.D.A., si è già dichiarato contro lo scioglimento delle Cortes e per un accordo coi moderati sulla riforma della Costituzione. I tre gruppi di sinistra, invece, capeggiati da Azaña (Izquierda Republicana), da Sanchez Román (Partido Nacional Republicano) e da Martinez Barrio (Union Republicana) pubblicano un manifesto per proclamarsi avversari della revisione costituzionale. La questione dunque è tutta qui. Le Cortes devono venir convocate il 7 maggio, e poiché finora le trattative riprese fra il presidente del Consiglio ed il Robles non hanno condotto a nessun accordo, dicesi soprattutto perché Zamora non intende affidare la maggioranza dei portafogli alla C.E.D.A. diffidando ancora dello spirito repubblicano d’una parte delle sue forze, la situazione rimane oscura e piena di incognite pericolose. Auguriamoci che le forze di destra rimangano unite e facciano ogni sforzo per liberare la Spagna dal settarismo anticlericale ed impedire il ritorno del socialismo rivoluzionario e corruttore. Il paese che ha sempre tuonato contro l’Indice dei libri proibiti ha introdotto di questi giorni la censura preventiva per tutti i libri di carattere politico. Gli editori dovranno inviare una copia delle pubblicazioni politiche ad un ufficio speciale che sta sotto la direzione di Alfredo Rosenberg. I libri politici dovranno, da qui innanzi, contenere il nulla-osta dell’«Ufficio Centrale Letterario Tedesco». Anche i libri di contenuto non politico potranno venire sottoposti ad apposite «commissioni esaminatrici», le quali vi applicheranno una formula di raccomandazione che avrà valore per tutti i membri del partito e per le biblioteche private e pubbliche, ovvero permetteranno la pubblicazione del libro senza raccomandazione, ovvero, infine, interverranno presso l’Ufficio centrale affinché il libro venga soppresso. È ben chiaro che queste disposizioni finiranno coll’avere l’effetto di una vera censura preventiva, coll’aggravante che, essendo le commissioni esaminatrici costituite di membri del partito, la serenità della censura minaccia di essere ancora più compromessa. Quando la Chiesa cattolica ponendo all’Indice il «Mito del secolo XIX» , intese a mettere in guardia i cattolici contro le dottrine neopagane in esso propugnate, si gridò alla reazione medievale e all’oppressione degli spiriti. Eppure qui non si trattava che di un monito intorno ad idee che riguardano la religione cristiana, la questione della salute dell’anima e la fede nell’al di là, tutte cose che hanno valore assoluto e non contingente. Ora invece si introduce con tutta disinvoltura di un diritto indiscutibile la censura sui libri politici, che s’occupano di questioni di governo, di problemi economicosociali, di questioni insomma che appartengono al campo non dell’assoluto, ma del verosimile e del discutibile. Eppure la passione di partito è tale che si giustifica più facilmente l’uniformità imposta da una idea politica che la unità di fede difesa in nome dell’eterna salvezza. Una notizia poi riprodotta nei giornali in forma ancora imprecisa e che non abbiamo fino ad oggi potuto controllare, costituirebbe un pericolo grave anche per la stampa cattolica periodica. Secondo tale notizia i sacerdoti non potrebbero pubblicare giornali né potrebbero farsene editori gli enti morali o religiosi. Si sa già che l’attuale regime nega il diritto di esistenza ai quotidiani politici cattolici, affermando che il quotidiano dev’essere semplicemente tedesco e nazista. La parola d’ordine è che le distinzioni confessionali, come ogni altra, debbano venir «superate» dal patriottismo. Un altro sintomo significativo è il ritorno di Ludendorff . Egli venne festeggiato nel suo settantesimo anno come il grande capo dello stato maggiore della guerra, e per questo riguardo non ci sarebbe nulla da dire, qualora si osservi che egli colse l’occasione per dichiarare che quando si è fatta una volta la guerra, si sa benissimo ciò che essa significhi e si ha una sola tendenza: quella di essere forse troppo pacifisti. Ma appena pronunciate queste parole di saggezza il generale ricadde nella sua vecchia passione di fare il profeta religioso della nuova Germania. «Io sono anticristiano e pagano, egli disse, e me ne vanto… Che cosa vuole infatti la dottrina cristiana? Secondo le sue stesse parole nell’Evangelo di S. Giovanni: tagliar fuori il singolo uomo dal suo popolo, dalla sua razza e dalla sua nazione; poiché questa dottrina gli promette il paradiso. In tal modo in uno “stato cristiano” non vi può essere unità di popolo… Mia moglie nelle sue pubblicazioni filosofico-religiose ha dimostrato chiaramente che ogni popolo ha una sua propria concezione della divinità e che il cristianesimo è in pieno contrasto colla concezione che hanno della divinità i popoli nordici. Perciò il cristianesimo influisce in senso malsano sopra il patrimonio spirituale della nostra razza… Noi tedeschi siamo in questo momento il popolo che si è più staccato dalla dottrina cristiana, e solo quando il popolo tedesco avrà respinto completamente da sé il cristianesimo, raggiungerà quella coesione unitaria di cui ha bisogno e che sarebbe stata necessaria nei giorni critici del 1918». Libri di questo spirito passeranno impunemente sotto la lente dei censori politici, mentre verrà soppresso un qualsiasi libro che metta in discussione i provvedimenti doganali del ministro d’agricoltura o gli espedienti monetari di Schacht ? Alla fine di maggio è convocata in Vienna una conferenza internazionale, alla quale sono invitati dall’«Unione Popolare Cattolica Austriaca» gli studiosi e politici di tutti i paesi per uno scambio di idee e di esperienze intorno alle vie e i metodi della realizzazione corporativa. «Il pensiero corporativo avviato a realizzazione in Austria e in Portogallo per forza dello Stato secondo le dottrine della Quadragesimo anno, è diventato, dice il manifesto, in diversa forma il principio di rinnovamento sociale anche in Italia e si fa notare sempre più in altri paesi come in Svizzera, Francia, Belgio e Brasile». Il manifesto è firmato dal comitato della «Settimana Sociale 1935» e porta i nomi del cardinale Innitzer , dell’arcivescovo Waitz , del borgomastro Schmitz e del noto sociologo Giovanni Meszner . Il manifesto rileva che il movimento cattolico austriaco, di un paese cioè nel quale fra grandi difficoltà si sono create le basi costituzionali del sistema corporativo, si ritiene abilitato a convocare ad una discussione di idee le persone direttive del cattolicismo dei paesi europei. La conferenza internazionale avrà luogo il 29 e 30 maggio 1935 e sarà seguita dalla «settimana sociale austriaca», dal 31 maggio al 2 giugno, durante la quale si spiegheranno le ragioni e i metodi del corporativismo austriaco. Non si può che plaudire a questa iniziativa che cerca fra tante discussioni e tanto fluttuare di idee di stabilire una linea comune per il corporativismo cristiano. È chiaro però fin d’ora che il convegno potrà essere utile soltanto se distinguerà nettamente fra direttive sociali e contingenti realizzazioni politiche. I principii corporativistici della Quadragesimo anno riguardano l’ordine sociale e non l’ordine politico. Le linee direttive di questa enciclica, come in genere degli insegnamenti pontifici, non si identificano con nessuna forma politica e con nessuna costituzione particolare. Un tempo non pochi cattolici commisero l’errore di scambiare la democrazia cristiana, benedetta da Leone XIII, col sistema politico democratico, per cui furono necessari altri documenti pontifici a rettificare la rotta dei cattolici. Analogo errore si commetterebbe oggidì confondendo le direttive sociali della Quadragesimo anno con qualsiasi sistema politico attuale, si chiami esso parlamentare o autoritario. Mentre sul terreno sociale le direttive della Quadragesimo anno, accostate alla realtà, appaiono sempre più chiare e più efficaci, sul terreno politico ci troviamo ancora in pieno periodo sperimentale. E lo provano le stesse discussioni austriache di questi giorni, provocate da dichiarazioni di uomini di Stato e di enti corporativi. Da parte delle rappresentanze contadine si era affermato che «in uno Stato corporativo possono esercitare influsso politico soltanto le organizzazioni corporative, perché esse sono gli elementi basilari dello Stato». Ma a tale affermazione si oppose subito in un discorso il ministro del lavoro, dichiarando che le organizzazioni corporative potevano influire soltanto sulla direttiva economica, mentre le questioni politico-culturali sono riservate alle comunità culturali e la politica statale spetta alla «direzione autoritaria dello Stato». Senonché ecco un altro oratore in un’altra adunanza sorgere a dire che «il principio autoritario, quale corrisponde alla nuova Costituzione, non significa che qualcuno possa arrogarsi un’autorità nella pienezza del suo potere», ma soltanto che le decisioni vengono prese non a maggioranza da un corpo collegiale come vuole la democrazia, ma da una persona che specie in uno Stato cristiano si può sperare consapevole della sua reponsabilità. Nella polemica è intervenuta anche la Reichspost la quale nelle sue pratiche conclusioni afferma che la direzione politica in Austria deve spettare non agli organismi corporativi, ma al «Fronte patriottico» entro la quale ora si è costituita una «comunanza di lavoro sociale» che dovrebbe continuare l’opera del viceborgomastro Winter. Bisogna ricordare che il Winter aveva avviato una grande azione per riorganizzare gli operai contando specialmente sui profughi del socialismo. Ma l’azione finì col parere pericolosa ed ora, non senza qualche protesta, venne assorbita dal «Fronte patriottico». Caratteristico è d’altro canto che in Austria accanto al sindacato unico esiste sempre sotto la direzione dell’onorevole Kunschak una «Federazione delle società operaie cristiane». Continua qui, sotto diverso nome, il movimento cristiano operaio nato ai tempi della Rerum Novarum. Esso non s’occupa direttamente di patti collettivi e di tutto ciò che è legalmente attribuito al sindacato unico, come non s’occupa nemmeno di politica elettorale. Ma in realtà, come s’è visto dall’ultima riunione convocata recentemente a Vienna, esso continua a rappresentare il patrocinio degl’interessi particolari dei lavoratori e impiegati privati. L’ordine del giorno della riunione riconosce gli sforzi del governo nel combattere la disoccupazione ma si lagna che nell’economia privata troppi siano ancora gli abusi e troppo grande l’inosservanza della legislazione sociale. Infine la riunione invita gli operai e gli impiegati «ad uscire dall’ombra della rassegnazione e del rancore nella luce di una collaborazione fiduciosa e ottimista. La parola d’ordine deve essere: attraverso il libero movimento operaio cristiano, in fedele alleanza col “sindacato unico” e col “fronte patriottico” marciare verso un felice avvenire come cittadini di eguale diritto». Il Kunschak, fatto oggetto in alcuni giornali di sospetti e di attacchi, fu in questa riunione assai festeggiato. Chi ha assistito, del resto, alle conferenze che l’illustre senatore Padre Rutten tenne al Collegio Angelico sulla soluzione cristiana della presente crisi economica, conferenze che riassunsero il pensiero dell’oratore da lui esposto nel suo celebre commento alla Quadragesimo anno , avrà potuto constatare quanto diversa possa essere la concezione politica dei cattolici, pur ritrovandosi tutti sulle linee direttive sociali della Quadragesimo anno. Il capo delle organizzazioni belghe rimane attaccato al sistema parlamentare e dichiara che il parlamento, con tutti i suoi difetti, che egli non dissimula e che vuole corretti, rappresenta ancora la migliore salvaguardia della libertà personale. Egli è avversario tenace della dottrina e della pratica liberale e accetta l’économie dirigée, ma si dichiara contrario alla dittatura economica imposta a parecchi paesi, dalla Russia al Portogallo. Crede che il controllo dello Stato sia di gran lunga preferibile al controllo esercitato fin ora dalle grandi imprese industriali e finanziarie. Vuole la corporazione come base del nuovo ordine sociale, ma intende che la corporazione sia la coronazione dei sindacati liberi. Vuole che la proprietà dell’industriale sia mantenuta rigorosamente, perché il rischio dell’industriale è assai maggiore di quello dell’ingegnere e dell’operaio. Perdendo (egli argomenta), l’industriale perde tutto, mentre gli altri non perdono che la loro capacità di lavoro. Tuttavia il corporativismo sinceramente applicato dovrà avviare l’economia verso la partecipazione operaia. Ed ecco il punto nel quale la Quadragesimo anno va più innanzi degli altri sistemi: essa vuole sproletarizzare la classe operaia. Qui è il vero programma dell’avvenire. Il sistema corporativo all’interno dovrà essere completato da un’intesa internazionale. L’economia europea, ora anarchica, deve diventare anch’essa un’economia concentrata, coordinata, riducendo al minimo la produzione artificiale stimolata dai diversi nazionalismi. La salvezza dell’Europa sta nella unione, negli Stati Uniti di Europa. La nuova economia è quindi strettamente subordinata alla pacificazione politica. Nella seconda conferenza l’oratore ci ha portato un’eco delle apprensioni e delle discussioni sollevate dalla recente crisi finanziaria nel Belgio. La Quadragesimo anno è contro la dittatura economica. Ora la dittatura economica è, in fondo, la dittatura della banca. È necessario il controllo dello Stato, perché siano evitati fallimenti come quelli che causarono la catastrofe dei risparmiatori. Il carattere e la funzione sociale delle banche reclamano il controllo della collettività. L’attuale crisi si deve principalmente attribuire all’anarchia che ha sgovernato nel campo del credito. La Quadragesimo anno reclama il controllo in aiuto del piccolo risparmiatore. Nella conclusione Padre Rutten riprende il motivo specifico dell’enciclica: l’elevazione del proletariato: salario famigliare, assicurazioni, educazione alla capacità professionale, un minimo di sicurezza della vita, ecco ciò che cercano di ottenere le organizzazioni che si ispirano alla dottrina sociale del cattolicesimo. I cristiano-sociali in seguito alla crisi hanno perduto terreno in tutti i paesi del mondo, ma ora, egli dice, è necessario riguadagnarla. E il Padre Gillet , rafforzando questa conclusione, chiudeva il ciclo delle luminose conferenze, dichiarando che per i cattolici sociali tutto resta a fare e rifare. 