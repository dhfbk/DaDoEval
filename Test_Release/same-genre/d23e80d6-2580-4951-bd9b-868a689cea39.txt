Un saluto vi voglio fare, ma anche una confessione: sono felice di essere evaso, anche per poco, da una atmosfera di sospetti verso questa atmosfera di limpida chiarezza come la vostra ove opere monumentali si alzano verso il cielo a testimoniare lo spirito costruttivo e l’energia di uomini che hanno fondato la vostra regione. Creare lo statuto siciliano, amici, fu faticoso ma più faticoso fu creare la Regione applicando lo statuto. La fatica di questo inserimento del nuovo nel vecchio l’abbiamo sofferta insieme. Insieme abbiamo trovato la via giusta da percorrere perché da entrambe le parti vi erano uomini di buona volontà. L’on. De Gasperi ha quindi ricordato il travaglio quotidiano degli uomini del governo regionale sulla faticosa via del loro lavoro. La strada è stata ardua, ma si è vinto. Elementi determinanti di questa vittoria sono state certamente l’energia, la costanza e la capacità di insistere: come per la conquista dell’Everest, la tenacia del lavoro quotidiano è il pegno della vittoria. Avete ricordato con giusto orgoglio l’opera svolta ed io vengo ad inchinarmi dinanzi all’opera vostra e ad additarla all’esempio della Dc di tutto il paese. Potrei anch’io fare come voi una sintesi del lavoro fatto durante il decennio. Quante difficoltà per trovare il giusto equilibrio fra autorità dello Stato e la libertà! Ma la Dc ed i suoi uomini sono riusciti a trovare questo equilibrio e sono riusciti ad evitare gli eccessi, Scilla e Cariddi dei due totalitarismi, cercando non un centrismo di comodo, ma l’unica via di progresso accessibile e raggiungibile. Anche fra il centralismo statale tuttavia vivo ed il nuovo spirito autonomistico, la Dc è riuscita a trovare il punto di equilibrio, come ha trovato il punto di equilibrio tra il regime libero e la disciplina nazionale. È ridicolo supporre che sia difficile trovare il punto di equilibrio fra l’autorità dello Stato e il prestigio di un partito che dello Stato vuole essere l’appoggio parlamentare. Ciascuno dei due termini ha il suo posto nella Costituzione e nella prassi parlamentare. Qui, nella terra che fu detta Trinacria, lasciatemi affermare che per ciascuno di noi l’impegno politico è triangolare: governo, partito, popolo. I primi due confluiscono nel terzo e, in quanto governo e partito siano al servizio del popolo, il bene del popolo deve essere la preoccupazione di entrambi. Così governo e partito hanno operato nel passato: così opereranno nell’avvenire. Qui, dinanzi a questo esempio vivente di collaborazione fra partito, Regione e popolo, lasciate che io esprima a voi siciliani, a voi che siete fautori ardenti e appassionati della rinascita isolana, la mia fiducia nell’avvenire della nazione. L’Italia sappia che, quale che sia il suo posto nel nostro servizio, può contare sul nostro sforzo, sulla nostra volontà, sulla nostra fede. 