In un momento critico, a breve distanza dalla apertura del Parlamento, si radunerà a Vienna il Congresso cattolico . Le agitazioni che si sono successe quasi in ordine concentrico intorno a Vienna e che saranno inevitabilmente per ripetersi nella città stessa creano attorno al congresso un’atmosfera pregna di elettricità, un’inquietudine generale. È come se il soffio innovatore e ribelle che ha riacceso focolai della rivoluzione russa fosse passato anche in Austria. Tanto è vero che per i moti morali non vi sono barriere! La riforma elettorale in cui l’opinione pubblica, a torto o a ragione, vede un cambiamento nella costituzione è ora nella coscienza del popolo un fatto compiuto e tra poco sarà sulla soglia della reale attuazione. Ora che in tale momento si raduni un congresso di tutte le nazionalità dell’Austria, senza che nella mente e nel cuore di tutti non alberghi più o meno o una speranza o una preoccupazione per le cose che nella politica si maturano non è possibile il credere. Ed ecco la difficoltà del momento per un Congresso a cui prendono parte non solo tutte le nazioni ma anche tutte le tendenze dalla più aristocratica e feudale fino ai rappresentanti cristiano-sociali. Noi auguriamo nell’interesse del cattolicismo in questo stato che tutte le difficoltà interiori ed esteriori vengano superate e che i cattolici nella discussione calma di postulati altissimi trovino quella concordia che giù nei meandri della vita quotidiana hanno perduto. Questa era anche la preghiera che tremila viennesi condotti domenica in pellegrinaggio sulla tomba di S. Leopoldo a Klosterneuburg dall’infaticabile apostolo di Vienna, P. Abel, avevano nel cuore e sulle labbra. Il Congresso che si prepara è il quinto. Il quarto venne tenuto a Salisburgo nell’anno 1896. In solennità esso supererà certamente tutti gli altri. I temi da discutersi, come i lettori avranno potuto desumere dal programma già pubblicato sono molti e di grande attualità, i nomi degli oratori e la qualità dei personaggi sono tali da garantire un esito splendido. Oltre gran parte dell’episcopato e i capi del movimento cattolico di tutte le nazionalità vi assisteranno rappresentanti del centro germanico, del Belgio, della Francia e da Roma verrà il P. Passivich la cui venuta i giornali viennesi salutano con grande giubilo. Il congresso dunque riuscirà in ogni modo una dimostrazione solenne e imponente. Esso raggiungerà anche il suo scopo primo che è quello di mettere le basi di un’organizzazione generale dei cattolici. Non possiamo però risparmiare la nostra critica all’accumulamento di adunanze sopra adunanze, le quali non faranno che stancare ed esaurire. Speriamo che la pratica correggerà la teoria del programma. Un’altra cosa che i cattolici si aspettano dall’imminente congresso è la soluzione del problema della stampa. In Austria non esiste un grande giornale quotidiano cattolico. Tutti i congressi antecedenti si sono occupati di tale problema, ma l’attuazione delle risoluzioni venne sempre rimandata ad un altro congresso. Si capì infine che quello che era il sogno di tutti in pratica non poteva attuarsi per circostanze indipendenti dal buon voler dei cattolici. Un grande giornale centrale presuppone l’unione politica almeno fra i cattolici tedeschi. Tutti sanno invece che le correnti che fanno capo al «Vaterland» e alla «Reichspost» divergono più che mai. Questa divergenza è causa della loro debolezza, tanto che i giornali delle provincie come il «Grazer Volksblatt», il «Linzer Volksblatt» ecc. li superano in potenza. Si convenne quindi di lasciar cadere l’idea di un grande giornale e di sostituirvi fino a tempi migliori un ufficio centrale per la corrispondenza, il telegrafo, e il telefono, come esiste già in Germania. È già pronto il piano di finanziazione ed ogni studio preliminare, così che, speriamo, che il prossimo congresso sia in grado di decidere definitivamente. Altri problemi sono l’organizzazione della difesa contro il movimento «Los von Rom», l’organizzazione della gioventù e via dicendo. Mandiamo fin d’ora il nostro augurio e il nostro plauso ai congressisti; sappiamo che tra questi sarà anche S. A. il nostro Principe Vescovo. V’assisteranno anche Mons. Delugan e il d.r. Degasperi e probabilmente qualche altro . 