Vienna, 28 La Neue Freie Presse di stamane scrive: Nei circoli tedeschi del Tirolo destò non piccolo stupore il fatto che il vescovo di Trento Mons. Endrici telegrafò all’associazione studenti in Levico, rivolgendosi con aspre parole contro il Volksbund. Ora si viene a sapere che il cardinal Katschtaler ha diretta una circolare al clero nella quale si richiede che questo si tenga lontano dal Volksbund. I vescovi Endrici e Altenweisel o avrebbero data l’adesione a tale circolare. Una parte considerevole del clero non sarebbe d’accordo con tali disposizioni vescovili e non vuole essere impedita nell’esercizio dei proprio doveri nazionali. Il contegno dei vescovi tirolesi è tanto più notevole, dopoché l’appello per la costituzione del Volksbund venne a suo tempo firmato non solo da liberali e radicali, ma anche da cristiano-sociali e conservatori. Nella assemblea costitutiva fu accentuato espressamente che la nuova società propugnerà la difesa contro le tendenze irredentiste della Lega Nazionale. Nella stessa assemblea l’on. parroco Steck a nome dei cristiano-sociali e il prof. Mayr a nome dei conservatori salutarono la costituzione della nuova società di difesa contro l’avanzata degli italiani. Tanto più strano sembra quindi che l’episcopato tirolese dopo sei anni di vita nella società, la dichiari incompatibile con le tendenze internazionali e conciliatrici della Chiesa cattolica. Bolzano, 27 La società popolare tedesca (l’organizzazione politica dei tedeschi radicali) dichiara in un ordine del giorno che il Volksbund è una società patriottica alla quale appartengono anche italiani fedeli alla provincia. Il P. Vescovo non dovrebbe lasciarsi influenzare dagli irredentisti e in questioni nazionali astenersi da qualunque manifestazione. Viene infine domandata la separazione della parte tedesca dalla diocesi trentina. Abbiamo seguito attentamente le mosse di certa stampa dopo la pubblicazione del telegramma del nostro P. Vescovo . Il segnale venne dato da Monaco al quale rispose subito l’allarme di Bolzano. Ora rientrano in campo i giornali innsbruckesi e la batteria più potente la Freie Presse. Il metodo è sempre lo stesso. Essi fingono anzitutto una grande sorpresa, come se il nostro P. Vescovo non avesse espresso ripetutamente ed in forma assai precisa il suo pensiero circa l’opera del Volksbund nel nostro paese e come se perciò non gli fossero venuti appunto da parte dei sorpresi d’oggi degli attacchi violenti. In secondo luogo spostano – com’hanno sempre fatto – la questione. Non discutono mai l’azione germanizzatrice e corruttrice che il Volksbund e società consimili esercitano per mezzo dei loro emissari nel nostro paese, ma fingono d’essere puramente una società difensiva e patriottica, tutta raccolta in se stessa, per il culto di quegli ideali e la preservazione della propria integrità nazionale. Noi affermiamo che l’attività del Volksbund nel nostro paese perturba la pace religiosa nazionale e reca grave danno alla gioventù ed essi vi risponderanno che gli statuti sono buoni e che l’azione del Volksbund nel Tirolo è semplicemente patriottica. Non si discute il Volksbund com’è da noi in carne ed ossa, ma alle nostre accuse si oppone il Volksbund teorico dello statuto oppure il Volksbund, come vive nella coscienza degli ingenui aderenti di un gruppo montano. La ragione è molto semplice. Nel Volksbund stesso ci sono troppi ancora che non approvano una politica d’invasione e di germanizzazione; la discussione aperta su tale base può quindi diventare pericolosa per la stessa compagine interna della società. Gli inspiratori girano quindi la posizione, constatano che il Volksbund in Tirolo è composto di buoni patrioti e che quindi coloro che lo osteggiano non possono essere che irredentisti della più bell’acqua. Così il primo allarme delle Münchener Nachrichten annunzia che il vescovo di Trento s’è messo senz’altro dalla parte degli irredentisti. È caratteristico che l’accusa sia partita da Monaco poiché è là che si ha la maggior evidenza delle tendenze extrastatali che hanno creato il Volksbund ed in specie la sua azione nel Trentino. Della cosa s’impadronisce poi anche l’interesse politico dei partiti anticlericali. Poiché una manifestazione del P. Vescovo di Trento riguardante l’azione del Volksbund in Trentino, sarebbe troppo poco per una campagna in grande stile, vi si mette in relazione una circolare dell’intero episcopato tirolese, di cui noi ignoriamo l’esistenza e che ad ogni modo non suonerebbe certo condanna dei giusti sentimenti nazionali, quasi che ordinato amore alla propria nazione sia in contraddizione coi «principi internazionali» del cattolicesimo! Il giuoco degli anticlericali è evidente come è chiaro il tentativo di aizzare il clero contro l’episcopato. Carina poi è la rappresaglia richiesta dai tedeschi radicali di Bolzano e l’intimazione di tacersene. Che prima di esprimere il proprio parere sull’azione del Volksbund si debba chiedere permesso o consiglio agli ispiratori del Volksbund, via codesta è troppo... volksbundista. 