È la seconda volta che vengo nella vostra città. La prima volta venni nel 1927 quando il Partito popolare del quale ero segretario , era in dissoluzione; quasi esule ero venuto per conoscere la costa che va da Benevento a Brindisi. Allora amici ero uno sconfitto e un vinto. In quel tempo mi rivolsi all’amico Bosco Lucarelli che col suo largo sorriso mi consegnò all’allora giovane Lepore . In quei tempi, noi non disperammo; avemmo fede nell’avvenire, perché il nostro motto anche allora era «libertà». Oggi io vengo nuovamente qui non soltanto come presidente del Consiglio nazionale della Dc ma come capo del governo. Non ci siamo lasciati scoraggiare allora, non ci lasceremo fuorviare oggi. Necessita, amici, essere pazienti perché per perdere la pazienza bisogna essere forti come un dittatore o crudeli come un tiranno. E non siamo per fortuna nostra né l’uno né l’altro perché amiamo la libertà e la democrazia. Voi sareste la base ed io il vertice. Ora io vi dico che non mi sento il vertice. Siamo un esercito in marcia, io sono alla vostra stessa altezza. Il cammino è quello dell’ascesa del nostro popolo. Dobbiamo tutti sentire di essere diretti responsabili del partito e diretti rappresentanti degli interessi del paese. Dobbiamo tutti sapere che siamo interpreti della civiltà. Il cuore ci freme quando pensiamo a quello che capita ai nostri fratelli nei Balcani. Per impedire che questo avvenga in Italia, dobbiamo mantenere intatta la nostra forza. 