N[enni] è stato assai sensibile alle interpretazioni dell’odg del 16 ott. E alle manifestazioni del P[artito] L[iberale] e del P[artito] D[emocratico] C[ristiano]. Noi siamo stati assai indulgenti alle interpretazioni e alle manifestazioni del P[artito] S[ocialista]. Personalmente ho sempre considerato infelice la formulazione dell’odg del 16 ottobre. Ma una cosa è sempre stata certa, per tutti: che avremmo dovuto fare un negoziato, una transazione con il re. Invece l’Avanti ha adottato un linguaggio che ripugna all’idea di una transazione. Quindi cita numerosi brani dell’Avanti successivi al 16 ottobre con i quali si attacca aspramente la monarchia. Quindi continua: «Lo stesso P[artito] S[ocialista] ha oltrepassato e superato l’odg del 16 ottobre con le proposte da esso avanzate al Congresso di Bari: di comitato sedente in permanenza, di incriminazione del re ecc…». […] Ora è chiaro che se fosse riuscito il colpo di fare la Convenzione a Bari, ecco che il Cln non avrebbe più potuto fare la transazione prevista con l’odg del 16 ottobre. Quindi siete stati voi stessi a sorpassare quell’ordine del giorno. Poi, dopo lo sbarco a Nettuno, gli articoli sono diventati ancora più violenti contro la monarchia. Cita brani di articoli dell’Avanti. Passa quindi ad analizzare l’odg del P[artito] S[ocialista] e rileva che è difficile distinguere in esso la parte in cui si indica una posizione propria del P[artito] S[ocialista] e la parte in cui si indica la posizione in cui il P[artito] S[ocialista] vuol portare il Cln: e cita ad esempio quella parte dell’odg del P[artito] S[ocialista] in cui si dice che la lotta odierna è lotta per la repubblica e per il socialismo. Cita quindi altri successivi articoli dell’Avanti, dove si avanza la formula: tutti i poteri al Cln e rileva che si tratta di formula di evidente carattere rivoluzionario, che ricorda quelle analoghe già usate da Trotzky, da Mussolini, a fini rivoluzionari; e rileva che anch’essa oltrepassa l’odg del 16 ottobre. Cita quindi un altro articolo dell’Avanti da cui sembrerebbe che, nel pensiero del P[artito] S[ocialista], la Costituente non sia un obiettivo che importi raggiungere al più presto possibile, ma che esso debba aver luogo dopo che l’ultimo soldato straniero abbia lasciato il nostro paese. E continua: «La mia impressione è quindi come se voi aveste a un certo momento perso fiducia nella formazione del governo come lo si pensava il 16 ottobre: e che preferiate, attendiate, un governo che sorga con un crisma rivoluzionario. È il dilemma che ha indicato il Presidente. O si vuole che il governo sorga con il crisma della legalità ed allora non si può che accettare l’investitura regia, o la si rifiuta ed allora il governo non può sorgere che da un’investitura rivoluzionaria. Ora, noi non abbiamo paura della Rivoluzione: ma, ve lo dico francamente, è una parola che ci infastidisce dopo aver sentito per tanti anni parlare di “rivoluzione” fascista, e dopo aver sentito giustificare tutti i misfatti del fascismo in nome della “rivoluzione”. Non temiamo la rivoluzione: ma quel che noi vogliamo non è la rivoluzione, è la Libertà. E qui qualcosa ci divide nel metodo. Noi vogliamo salvare il metodo della democrazia; voi parlate di democrazia, ma tenete in riserva il colpo di mano. E allora o ogni partito deve imporsi dei freni per lavorare insieme, oppure – poiché questo non si è fatto – dobbiamo constatare apertamente di non essere in accordo su questi problemi. Comunque, credete possibile un atto rivoluzionario in una città sottoposta all’“Amgot”, e contro un governo che è mancipio degli alleati? E diciamo pure che voi vi siete resi sospetti al governo inglese. Questo vale per chi ha proclamato lo sciopero di polemica contro Churchill, e per chi ha scritto in un giornale: “la borghesia italiana aspetta gli inglesi per salvarsi”, e per chi ha avuto l’idea di far venire a Napoli, per partecipare al comizio, un rappresentante di Tito. Non sembra dunque che vi siano le possibilità obiettive per la rivoluzione. E allora, se la rivoluzione non è possibile, perché tentarla? Perché parlarne? Lenin disse che non si può giocare con l’insurrezione; e che quando la si comincia bisogna andare fino in fondo. In realtà l’esigenza fondamentale del nostro paese è che si torni alla democrazia, che si chiuda il ciclo di rivoluzioni e di controrivoluzioni: anche le più ardite riforme sociali possono farsi senza la rivoluzione. Certo, anch’io sarei per la rivoluzione: ma solo il giorno in cui mi vedessi chiusa ogni altra via; solo il giorno in cui mi fosse negata la Costituente». E conclude: «Dunque prendo atto che queste differenze fra noi esistono; ma che in tutti noi, ed anche in N[enni], vi è la comune coscienza che non possiamo spingerle fino a distruggere la nostra unità. E soprattutto che è inutile farlo prima del tempo. Le scissioni si imporranno da sé quando saranno necessarie. Quindi la mia conclusione è: non sciogliamo il Comitato, ma prendiamo atto delle dichiarazioni del Presidente e degli altri, e continuiamo l’opera per la quale il Paese guarda a questo Comitato». […] Anch’io ritengo necessario un nuovo odg . […] Non si può non prendere atto delle nostre divergenze. [Nel corso del dibattito, Nenni aveva presentato una propria bozza di ordine del giorno nella quale, tra le altre cose si leggeva: «con esclusione degli istituti e degli interessi e degli uomini corresponsabili del fascismo» ]. Dichiarano [De Gasperi e Ruini] di non poter accettare la parola «istituti» . 