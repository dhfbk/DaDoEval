Il presidente De Gasperi ha iniziato la sua relazione illustrando la questione del rinvio delle trattative sulla controversia giuliana. Più che d’una proposta si trattava del suggerimento di considerare compatibile il mantenimento del trattato con un differimento della soluzione del problema giuliano. Quindi non si voleva rinviare il trattato, bensì la soluzione di una questione del trattato la quale poteva essere risolta in sede di Onu, come del resto è già previsto per il problema coloniale. In sede di Onu l’Italia sarebbe presente. Le trattative di Parigi sono state precedute da lunghi studi degli organi tecnici, ed a Parigi importava nel primo momento risolvere i problemi di procedura, in modo che gli stessi suggerimenti sulle singole clausole del trattato non dovessero implicare corresponsabilità nell’accettazione totale del documento preparato senza alcuna nostra cooperazione e al di fuori dello spirito della Carta atlantica. Nel corso di questi lavori preparatori De Gasperi ha precisato come la firma sia un atto procedurale che non implica di per sé accettazione o corresponsabilità dell’atto. Nelle sedute preparatorie della delegazione si è precisato il programma di lavoro sui vari temi del trattato (questioni territoriali, militari, giuridiche, economiche). Il presidente De Gasperi ebbe vari e importanti colloqui durante il suo soggiorno a Parigi. Con Molotov ebbe occasione di illustrare i problemi della nuova democrazia italiana rilevando i progressi dell’Italia nel campo delle riforme industriali ed agrarie, malgrado le condizioni di armistizio in cui si trova il paese. Il colloquio ebbe pure per tema le clausole economiche del trattato sulle quali l’Italia ha fato presente – appena ne ebbe notizia – le sue critiche e riserve. De Gasperi difese pure l’Italia dall’accusa di non essersi decisamente staccata dalla politica del fascismo e dell’imperialismo, ed illustrò la sua proposta di staccare la questione giuliana dal complesso del trattato anche per rendere possibile una diretta trattativa italo-jugoslava. Nell’incontro si trattò pure del problema delle ratifiche e delle linee aeree. De Gasperi ha, quindi, illustrato al Consiglio dei ministri, tutti i tentativi fatti dal 1944 per iniziare trattative dirette con la Jugoslavia. Il nostro rappresentante a Mosca, Quaroni, cercò un avvicinamento con Subesic, il quale considerò inutile le progettate trattative: anche il rappresentante italiano a Varsavia, Reale, caldeggiò con Kardelj le trattative dirette, ma gli fu risposto che queste trattative sarebbero state utili dopo la soluzione della questione di Trieste. Passando poi ad illustrare le trattative di Parigi, De Gasperi ha ricordato che gli emendamenti possono essere direttamente presentati alla Conferenza solo dalle delegazioni dei 21 paesi che vi prendono parte ed ha posto nelle giuste proporzioni la questione sollevata dall’Olanda che non ha inteso manifestare sentimenti di ostilità verso l’Italia. Gli emendamenti italiani sono circa una sessantina ma non implicano accettazione del trattato nel suo complesso. A questo proposito De Gasperi formula un elogio per il complesso lavoro svolto dai suoi collaboratori e specialmente da Bonomi, Saragat, Corbino e Facchinetti che hanno presieduto i vari comitati. De Gasperi è passato quindi a parlare delle trattative sulle controversie territoriali riferendo circa i suoi colloqui con Bidault. Sulla questione giuliana la delegazione italiana, dopo aver rivendicato il diritto degli italiani della Venezia Giulia di appartenere all’Italia, ha affrontato nel suo memorandum e in via subordinata le questioni relative alla frontiera dell’alto e medio Isonzo, a Gorizia, e di estensione verso sud del territorio libero di Trieste. Soprattutto la delegazione ha insistito sulla gravità della situazione di 180.000 italiani che restano separati dall’Italia senza alcuna garanzia di protezione minoritaria. De Gasperi ha quindi parlato delle trattative sui problemi coloniali, economici e navali, rilevando quali siano le questioni sulle quali vi è una qualche possibilità di transazione da ambo le parti, ed analizzando criticamente i singoli articoli del trattato relativi a tali materie. Sul problema delle riparazioni si è avuta la proposta Evatt che antepone l’indagine sulla possibilità di pagamento alla determinazione dell’ammontare delle riparazioni stesse, ammontare che dovrebbe essere proporzionalmente distribuito fra coloro che si ritengono creditori. De Gasperi ha confrontato questo sistema di pagamenti con quello previsto dal trattato facendo in proposito dettagliate considerazioni. Passando a commentare gli echi che l’opera della delegazione ha avuto nella stampa, De Gasperi critica le impressioni dell’inviato speciale dell’Unità e rileva l’infondatezza dei dati di fatto e delle considerazioni contenute in articoli e interviste. De Gasperi rivendica la lealtà della sua condotta ed il senso di responsabilità che ha animato la sua opera. Il suo dovere era quello di tentare un miglioramento delle decisioni dei Quattro che possono essere modificate dalla conferenza. In ciò sta il suo realismo e non nel presumere che tutto sia intangibile. Nel suo discorso al Lussemburgo, De Gasperi non si è schierato con questo o con quel blocco, né ha preso di fronte i Quattro: ha invitato i Quattro a procedere innanzi verso una pace costruttiva, verso un miglioramento del trattato specialmente sulla questione della Venezia Giulia ove vi sono città di maggioranza italiana che vengono escluse perfino dal territorio libero di Trieste e consegnate ad una nazione che è rappresentata solo da una minoranza. Tornando sul problema del rinvio, circa il quale furono mossi vari appunti dalla stampa, De Gasperi ribadisce che non si trattava di una proposta ma di un suggerimento relativo solo ad una parte limitata del trattato, mentre su altre parti il rinvio era stato già deciso. Perché non suggerire un rinvio quando gli stessi artefici della soluzione del problema giuliano non sono pienamente convinti della giustizia di una soluzione di cui non si vede la stabilità? La repubblica deve dimostrarsi gelosa della difesa degli interessi italiani e quindi come non lamentarsi di soluzioni che offendono i nostri diritti? Chi si lamenta contro di noi perché non siamo riusciti a trattare con la Jugoslavia, perché non si lamenta con la Jugoslavia perché non ha accettato la nostra offerta di trattative? La stessa questione dei criminali di guerra deve essere affrontata con particolare cura per non cadere in deplorevoli ingiustizie. Anche sul problema di trasferimenti di abitanti, De Gasperi rileva che i popoli non possono essere considerati come degli armenti. Ad ogni modo non si serve il paese con attacchi che indeboliscono l’opera di chi tratta in nome dell’Italia, mentre tratta per l’Italia. Nessuna crisi può essere utile oggi all’Italia, che più che mai deve essere unita, e senza una tregua dei pubblici dissensi non è possibile arrivare a risultati costruttivi. Per far presente critiche e rilievi vi sono mezzi normali che possono raggiungere il loro fine senza danneggiare gli interessi supremi dell’Italia . 