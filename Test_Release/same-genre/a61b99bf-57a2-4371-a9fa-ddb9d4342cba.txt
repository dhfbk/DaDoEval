Siamo a nuove canagliate, ed è bene che succedano; così manca ogni scusa e tutti se vogliono possono aprire gli occhi. Il Trentino riferì brevemente sull’adunanza tenuta giorni or sono a Vienna dai gruppi del «Volksbund» piantati in questa città. All’adunanza parteciparono anche altre società come la Südmark, e gli oratori principali furono il famigerato Meyer e il deputato Wastian. Che cosa disse il Meyer? Lo riferiscono con una certa ampiezza le Innsbrucker Nachrichten! di ieri. Cominciò col ricordare gli scopi del «Volksbund» che riassunse in queste parole: «mantenere l’unità nella provincia e promuovere il sentimento nazionale della popolazione tedesca del Tirolo». E vi sono italiani che fanno parte del «Volksbund»? Tocca forse a noi di fare i paladini dell’unità provinciale? E che cosa domandiamo noi altro nel Tirolo, se non ciò che domandano i tedeschi nella Boemia? Il Meyer e il Wastian non solo non oseranno opporsi all’autonomia dei tedeschi nel regno di San Venceslao, ma anzi ne sono caldi fautori: e tutti sanno che appunto per costringere i cechi a cedere, i tedeschi già da anni ostruiscono la Dieta di Praga, ciò che provoca l’ostruzione degli slavi a Vienna e cagiona per tal modo i gravissimi danni che vengono a tutte le nazioni dell’Impero dalla paralisi che colpisce il Parlamento. Ma i tedeschi nazionali che per ottenere l’autonomia nella Boemia, non si peritano di provocare tante sciagure su quel regno e su tutta la Monarchia; i tedeschi nazionali che mostrano di frequente il loro dispetto contro il Governo e lo Stato, guardano al di là dei confini settentrionali, cantando la «Wacht am Rhein»; i tedeschi nazionali non vogliono concedere agli italiani ciò che essi stessi pretendono dai cechi. Gli italiani non devono aver diritto ad amministrarsi da sé, e se lo chiedono, tutti i tedeschi devono riunirsi, senza distinzione di partito, a combatterli; e la prima arma che si vibra contro di loro è la delazione, è l’accusa d’irredentismo. Anche nell’adunanza di Vienna – giusta la relazione delle Innsbrucker Nachrichten – il Meyer accusò gli impiegati giudiziari italiani di essere in gran parte irredentisti; lui che cambiò religione, donna e sovrano; facendosi da cattolico protestante, passando ad altre nozze vivente la prima moglie e rinunciando alla cittadinanza austriaca per procurarsi la prussiana. Degno invero del mestiere di spia, questo nobile paladino del nazionalismo tedesco nel secolo ventesimo! Il secondo scopo del «Volksbund», a detta del Meyer, è di rinforzare il sentimento nazionale dei tedeschi. Che fa adunque il «Volksbund» in Tesino? Che fa a San Cristoforo? Che fa in Lavarone? Che fa in Folgaria? Che fa a Roverè della Luna? Forse che questi sono paesi tedeschi? Lo stesso Meyer non si azzarda di affermarlo e infatti sempre secondo il giornale innsbrucchese a lui devoto, egli a Vienna menò vanto che il «Volksbund», colla sua estesa rete di gruppi locali, seppe creare nelle parti italiane della provincia «dei centri di azione per la popolazione di sentimenti tirolesi e tedeschi o tedescofili». Capiscono i volksbundisti trentini che il rinnegato Meyer li riconosce italiani di origine e favella e trionfa di poterli designare come rinnegati? Chi, con maggiore conoscenza e autorità del Meyer, potrà dichiarare e confermare l’opera germanizzatrice del «Volksbund»? Se mai, vale bene in questo caso l’habemus confitentem reum. Ma il Meyer non è contento delle sue metamorfosi e di quelle che fa subire ai suoi abbindolati. Egli è andato a Vienna a compire un altro atto di valore: ad agitare la Facoltà italiana. Questa Facoltà la possedevamo e ci fu tolta dalla violenza delle orde barbariche; questa Facoltà ci viene riconosciuta dal Governo, per la sua restituzione hanno promesso di adoperarsi quasi tutti i partiti tedeschi che del resto non lo fanno senza proprio vantaggio; e in un momento così delicato il Meyer va a Vienna a diffamarla come dannosa ai tedeschi e come una fucina di fedifraghi. Il Vaterland chiede se non hanno altro da fare il «Volksbund» e il Meyer che di portare anche fuori del Tirolo la loro nefasta agitazione. Il Tiroler Anzeiger è pure spiacevolmente sorpreso del triste fatto e la direzione del «Volksbund» si affretta a fare delle scuse. Naturalmente, queste non vengono pubblicate dalle Innsbrucker Nachrichten, che anzi – come vedremo – nuovamente si godono a soffiare nel fuoco; è l’Anzeiger che reca la stentata e misera giustificazione, Il presidente del «Volksbund» dice che questa società non decise mai né promosse proteste contro la Facoltà giuridica italiana, ma si limitò a promuovere uno scambio di idee sugli effetti nazionali della stessa e sul modo di difendersene. E siccome né il Meyer né il Wastian andarono più in là di questi confini e non discussero il progetto di legge sulla Facoltà, né protestarono contro di essa, ma la considerarono semplicemente sotto l’oggetto nazionale, così tutto è in piena regola... Non lo credete anche voi? Una società lavora per intedescarci ma ciò è in piena regola. Non è essa fatta apposta? Essa promuove adunanze in cui si dicono corna della Facoltà, ma anche questo è in piena regola. Non è compito del «Volksbund» e del Meyer turbare la pace, anche quando tedeschi e Governo ne avrebbero bisogno nel loro stesso interesse? Ma la pazienza ha dei limiti. È ora di farla finita con un rinnegato che si fece suddito estero e continua a immischiarsi nella politica interna, per intorbidare le acque e pescare nel torbido. Fra il resto il Meyer ha confessato che il «Volksbund» crea «centri di cristallizzazione nelle parti italiane della provincia»; e che scopo del «Volksbund» è di rafforzare la coscienza nazionale tedesca. Più chiaro di così non si può parlare. Si vuol permettere che questo forestiero, seminatore di zizzania, continui la sua sporca impresa? Che vada anche a Vienna ad attizzare odi ed avversioni? Che agiti contro la Facoltà? Che sfoghi il suo maltalento contro impiegati dello Stato? Che parli di invasione di italiani nei pubblici uffici, mentre è noto che se vi è invasione, essa è dei tedeschi negli uffici nostri? Che il Meyer sia un pazzo o un briccone, poco importa; in un caso o nell’altro la sua agitazione e quella del «Volksbund» devono cessare, se non si vuole andare incontro a tristi conseguenze. Se lo tengano a mente tanto i tedeschi, quanto le autorità. Questo monito – chiaro e preciso – è tanto più a posto, perché, probabilmente dalla stessa fonte dell’agitatore estero, l’Alldeutsche Korrespondenz viene a sapere, e le Innsbrucker Nachrichten riportano, che «nei circoli politici del Tirolo e specialmente di Innsbruck si manifesta grande malcontento contro le trattative pendenti fra alcuni deputati cristiano-sociali e italiani e aventi per iscopo un compromesso, giusta il quale il Volksbund e le società tedesche dovrebbero restringere la loro azione al territorio sopra Salorno, mentre gli italiani si obbligherebbero a non avanzarsi più oltre nella cerchia d’interesse dei tedeschi». La Alldeutsche Korrespondenz, da cui si affrettano a copiare le Innsbrucker Nachrichten è tutta spaventata perché con ciò si riconoscerebbe l’autonomia e si andrebbe forse incontro alla provincia del Trentino! Unico suo conforto è che contro di esse, come pure contro il crescente influsso degli italiani alla Giunta e presso la Luogotenenza, si terranno quanto prima adunanze di protesta a Innsbruck e altrove. Noi non sappiamo di trattative né di compromessi fra deputati cristianosociali e italiani; ma invece vediamo chiara un’altra cosa; che, sotto il pretesto di combattere l’autonomia, si vuole intedescare il Trentino, al quale non si può fare a meno di riconoscere il carattere italiano. Se così non fosse, non si avrebbe paura che al Trentino, in pace come è e come si trova, si venga con ciò stesso a riconoscergli un proprio carattere e una speciale indipendenza! Ma ormai Meyer, Wastian e compagnia sembrano tenersi troppo sicuri del fatto loro e non si curano più di coprire l’azione germanizzatrice cui si sono dedicati. Anche nel numero di dicembre del Bollettino della Südmark, di cui il Wastian è presidente, si parla nientemeno che della «opera di germanizzazione nella Valsugana». Tanto meglio! Forse i signori si pentiranno di essersi creduti troppo forti e di essere diventati troppo impronti. Vedranno che c’è dell’osso da rodere, e che anche i tedeschi della Boemia – e il Gross è uno dei loro capi – faranno forse capire a chi ne ha bisogno che non tocca ai loro connazionali seccare gli italiani, né invadere il loro territorio, né alzare la bandiera antiautonomista. 