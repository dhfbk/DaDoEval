Cari amici, vedo uno striscione che mi fa molto piacere: il saluto speciale dei cantieri di Taranto. Mi fa molto piacere perché vuol dire che gli operai della industria meccanica in genere e quelli dei cantieri in particolare si rendono contro dei sacrifici che il governo sta facendo per sostenere attraverso l’Iri ed il Fim le industrie meccaniche. Già nel mese di dicembre scorso abbiamo stanziato a favore della industria meccanica 100 milioni; ed è di venerdì scorso il provvedimento deliberato dal Fim per l’erogazione di 600 milioni per i cantieri Tosi di questa città quale anticipazione di un progettato aumento del capitale sociale per cui la società madre di Legnano (tra i cui azionisti sono numerosi piccoli risparmiatori) dovrà versare il 60 per cento e cioè circa 360.000 milioni. Intanto l’anticipo dello Stato ha permesso il pagamento dei salari a tutti gli operai. È falso, quanto vi è stato detto dalla propaganda avversaria che il piano Marshall prevede la costruzione per l’Italia di navi nei cantieri americani; è vero, invece, che tali costruzioni si faranno nei nostri cantieri. Certo fu necessario, in un primo tempo, acquistare cento navi tipo liberty perché altrimenti non avremmo potuto effettuare né il trasporto delle derrate e di carbone né quello degli emigranti. Le chiacchiere, quindi, le fanno gli avversari. Ricordate, però, che le navi da costruire sono in concorrenza con tutti i cantieri del mondo e che, pertanto, se non si lavora seriamente, se non si cerca di fare meglio degli altri, i cantieri italiani non potranno salvarsi e tutti i paesi andranno a comprare le navi su altri mercati mercantili. Abbiate fiducia, lavoratori tarantini, non ascoltate incitamenti a disordini inutili e contrari ai vostri interessi, siate tutori dei vostri cantieri che, se bene organizzati e pulsanti di lavoro, saranno l’orgoglio della patria e del Mezzogiorno, se disorganizzati e caotici significheranno, presto o tardi, fame e disoccupazione per tutti. Noi che tante volte veniamo accusati da oratori comunisti come organizzatori di guerre, diciamo ai comunisti che essi dimenticano di dire una parola a quegli Stati che sono armatissimi alle nostre frontiere, mentre noi siamo senza armi e senza artiglieria. Io domando a voi, a qualunque partito apparteniate: avete il coraggio di dubitare della importanza di questi aiuti, e non è una vergogna di ingannare i lavoratori sottacendo la verità? Questi oratori comunisti non tralasciano occasione per attaccare l’America. Ma dopo tutto questo gli americani ci hanno fatto del bene e importanti favori: essi ad esempio hanno rinunciato alla loro quota di navi da guerra italiane. E perché i nostri colleghi comunisti che hanno tanta influenza nei comitati internazionali rossi, non consigliano alla Russia di fare altrettanto per noi? Nessuno si illude, e nemmeno gli americani si illudono, che noi possiamo continuare nell’avvenire a far giungere da oltre oceano quello che noi possiamo trovare invece in Germania, in Russia e negli altri paesi Balcanici. Ma possiamo farlo adesso? Adesso il carbone ed il grano ci vengono dati gratis dall’America e se abbiamo comprato qualcosa dagli altri l’abbiamo pagato, sapete con che cosa, con dollari americani! Noi non siamo per l’America contro la Russia né siamo per la Russia contro l’America. Siamo per la libertà, per la collaborazione, per la pace tra tutti i popoli. Ma non possiamo accettare l’assurda divisione in due classi dei popoli. La nostra politica è politica di libertà e di democrazia: quello che vogliamo lo vogliamo perché non intendiamo finire come sono finiti tutti i partiti non comunisti nei vari Stati dei paesi Balcanici, non vogliamo finire, come pare stiano per finire, anche i partiti non comunisti cecoslovacchi. E vi dico che se battaglia si deve fare è meglio farla oggi: è meglio rischiare tutto, costi anche la testa. Di Kerenskj , di Facta, stiano pur sicuri, avversari ed amici, che fra noi non ve ne saranno. Noi difenderemo la libertà ed il regime democratico ad ogni costo; noi che abbiamo la responsabilità di governo e che abbiamo in mano le forze dello Stato. Lasciate pure che dicano e parlino contro Scelba. Le leggi votate saranno applicate. Abbiamo le forze per farlo. Libertà per tutti ma niente violenze, da nessuna parte. Ai comunisti che si lamentano di essere stati esclusi dal governo noi rispondiamo: se gli operai comunisti vogliono avere una rappresentanza nel governo ci mandino un uomo, un uomo che ragioni con la sua testa, con la testa di italiano e non secondo gli ordini di Stalin. Democratici di questo bellissimo Mezzogiorno unitevi a noi in questo sforzo, in questa lotta decisiva. Se sarete uniti, se guarderete sempre alla meta, se non vi perdete in piccole cose ma guarderete a quello che è necessario fare per salvare l’Italia, voi salverete anche la civiltà cristiana, la sola civiltà per la quale noi ci battiamo, la sola che ha mandato in tutto il mondo anche nella stessa America, scopritori, navigatori, poeti, scienziati, e soprattutto geniali e tenaci lavoratori. 