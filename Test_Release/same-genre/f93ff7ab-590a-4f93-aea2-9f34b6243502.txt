Gli sforzi di quel nerboruto manipolo di volonterosi che si raggruppano attorno alla «Pax Romana» meritano un particolare rilievo e conviene felicitarsi coll’OsservatoreRomano, che ha riferito larghissimamente sul congresso di Praga. «Lo scopo principale della Pax Romana – così si esprime il rapporto generale del segretario Rudi Salat – è quello di formare l’élite internazionale cattolica perché gli studenti cattolici possano svolgere la loro missione di apportare cioè alla ricostruzione del mondo gli elementi cristiani, senza i quali il nuovo ordine reale non potrà essere creato. Questa formazione integrale dell’intellettualità cattolica sarà opera delle organizzazioni degli studenti cattolici, le quali devono unirsi per doveri di fraternità cristiana e di solidarietà universale-mondiale. Siamo ben consci della parte che deve avere l’intellettuale cattolico nello Stato, nella Patria. La Pax Romana vuole formare i migliori cittadini ed anzi per suo tramite gli studenti dei diversissimi paesi entrando in relazioni e contatti diretti, hanno la possibilità di facilitare una comprensione più giusta della loro Patria all’estero e di rendersi anche maggiormente conto della mentalità, dei valori spirituali ed intellettuali delle altre nazioni. Su questo campo la Pax Romana deve compiere una missione tutta particolare. Basta pensare alle parole gravi pronunciate in termini così vigorosi dal Santo Padre il 1 aprile 1935, con cui proclamava altamente l’ideale della Pace cristiana. L’attività internazionale svolta finora dalle diversissime istituzioni si limitava semplicemente ai campi politici ed economici, trascurando ogni influsso d’ordine morale, filosofico e religioso. La Pax Romana attira appunto l’attenzione di tutte le federazioni universitarie sugli aspetti religiosi e morali dei problemi internazionali, specialmente agli ideali della giustizia e della carità cristiana. Prima di voler creare un’opera di collaborazione supra-nazionale, occorre organizzare metodicamente dei contatti trans-nazionali e d’assicurare così una conoscenza seria degli altri paesi. In questo modo la Pax Romana diventa una scuola di formazione internazionale, la quale è tanto più capace perché si basa sulle fondamenta solide ed eterne della Chiesa cattolica». Con qual spirito tale cooperazione universale debba essere compiuta disse poi a Praga l’abbé Prevost di Lilla, in un discorso di alta ispirazione. «La pace universale è la vittoria degli uomini sugli elementi del male e del disordine: la pace mondiale non si stabilirà se non attraverso una coalizione del bene. Spetta agli universitari cattolici di preparare il terreno favorevole alla realizzazione di questa pace, spargendo intorno a loro uno spirito universale del bene che dà il vero spirito cattolico: devono farsi avversari di ogni male, anche quando questo male si trovasse presso di loro, e diventare ricercatori e propagatori di ogni bene, anche se questo bene si trovasse presso altri. Questo lavoro presuppone uno sforzo grande di abnegazione di se stessi e perciò devono implorare la forza divina per realizzare questa pace». Certo per quest’opera occorrono giovani forti e di carattere. Il nostro illustre collaboratore p. Martindale , richiesto da Pax Romana di riferire al congresso intorno alle virtù cristiane nel mondo moderno, ha insistito specialmente sulla virtù della fortezza. «Quali virtù richiede il nostro tempo? Come mai vediamo spesso lo Stato invadere un campo che non è suo, sopprimere i diritti dell’individuo e della famiglia, permettere il divorzio, la sterilizzazione, le pratiche contro la concezione e la stessa eutanasia? La prima virtù che richiedono i tempi moderni dallo studente cattolico è la forza, forza per vivere una vita morale in mezzo ad un mondo così viziato e degenerato, forza per conservare la propria personalità nelle circostanze in cui lo Stato gli impone delle forme di pensiero che la sua Fede deve condannare, forza per vivere da cittadino fedele alla Patria senza sacrificare all’assolutismo la sua libertà di coscienza». Notevole è stato di questo raduno anche il lavoro delle sezioni e dei vari segretariati della Pax Romana. Ci si permetterà di concentrare la nostra attenzione soltanto sul segretariato giuridico a nome del quale il vicepresidente della Pax Romana, riferì sulle direttive cattoliche in materia corporativa. Se abbiamo afferrato bene, il Dr. Hackhofer si è attenuto alle conclusioni della settimana sociale francese. «Per effetto dello spirito individualistico – egli ha detto – si è arrivati oggi alla distruzione del vecchio ordinamento sociale così riccamente articolato, restando alla fine solo l’individuo e lo Stato. Questo sviluppo ha portato al fatto che le relazioni, le quali prima potevano essere risolte liberamente dagli individui, oggi vengono regolate sempre più dalla società in modo obbligatorio, dato che l’unica forma della società che è rimasta è rappresentata dallo Stato, il quale viene caricato con nuovi e nuovi compiti sempre più delicati e complicati. L’unica salvezza da questo sviluppo al puro statismo è l’ordinamento corporativo. Realizzare questo ordinamento significa ridare alla società le sue articolazioni naturali che vennero distrutte dall’individuo. I membri naturali del corpo sociale sono i corpi professionali, le corporazioni che si formano mediante l’unione di coloro che appartengono alla stessa professione ed allo stesso mestiere. Non spetta quindi allo Stato di portare gli individui nei singoli corpi professionali. Infine la base formale di ogni ordinamento corporativo di ogni paese è l’ordinamento giuridico. Dato che la cura per l’ordinamento giuridico rappresenta uno dei compiti principali dello Stato, è suo compito di creare le basi per la realizzazione dell’ordinamento giuridico alle esigenze dei tempi moderni». La discussione, alla quale parteciparono rappresentanti della Cecoslovacchia, Francia, Lussemburgo, Austria, Polonia, confermò l’adesione universale a queste direttive, ricavate dalla Quadragesimo anno. Le cose a mezzo sono destinate a fallire o ad esaurirsi entro un ciclo limitato. La vecchia dottrina del Machiavelli ottiene dai fatti contemporanei nuove conferme. Tutte le dittature sorte per assicurare l’unità del potere contro le discordie dei partiti, hanno reagito contro le conquiste liberali. Ma hanno fatto le cose a mezzo. È mancata la rivoluzione degli spiriti, che si ebbe invece in Italia e in Germania e quindi la forza di creare e far funzionare un sistema complessivamente nuovo. In Spagna come altrove si è creduto che bastasse introdurre un qualche ordinamento corporativo per sostituire senz’altro il sistema rappresentativo. Grave illusione, perché si è voluto ignorare che in Italia l’ordinamento corporativo è un inquadramento professionale che agisce per impulso e sotto le direttive del partito, il quale sta all’organizzazione corporativa come l’anima al corpo. È l’idea, l’idea generale, la direttiva politica su cui non può non fondarsi ogni attività che investa la vita di un popolo in qualsiasi forma organizzata: fascismo, nazismo, austrismo o annessionismo, corporativismo cristiano o comunismo, e così via. Alla vigilia del Congresso dei radicali francesi l’ex segretario del partito, il noto storico Alberto Milhaud, pubblica nell’Ère Nouvelle una serie di articoli intorno alla dottrina fondamentale dei radicali. Si sa ch’essi si proclamano gli eredi diretti dei giacobini e che ancora pochi anni fa volevano addirittura ritornare all’assemblea unica e al comitato di salute pubblica. Ora i radicali o buona parte di loro sono divenuti più moderati e taluno comincia a dubitare anche dei dogmi dell’individualismo puro ed assoluto. La realtà dell’organizzazione sindacale li costringe a meditare sul problema dei gruppi sociali. Fra l’individuo e lo Stato non converrà oramai ammettere l’esistenza di collettività intermedie? «Peut-être serait-il opportun – scrive timidamente il Milhaud – d’étudier le problème des limites entre les droits des individus coalisés et de l’Etat. Ce problème est probablement le plus pressant de notre époque». «Opportuno» veramente è troppo poco, e «studiare» è ben un mezzo insufficiente per risolvere il problema più incalzante della nostra epoca. Ma batti e ribatti, la verità si fa strada: i «Droits de l’homme et du citoyen» che il Milhaud proclama sempre «base fondamentale del radicalismo francese» non bastano più; bisogna fissare anche i diritti degli «individui coalizzati», ossia, più giustamente, degli organismi intermedi che esistono secondo natura fra l’individuo e lo Stato. È quello che i cattolici predicano e fanno da tanto tempo! Abbiamo già dato il massimo rilievo alle conclusioni della «Settimana Sociale di Angers» intorno alla corporazione. Di queste conclusioni Louis Deville nella Vie Intellectuelle dice che hanno fatto un’impressione profonda e molto tranquillante. «La dottrina elaborata dalla Settimana Sociale concilia nello stesso tempo la fiducia nella libertà e il nostro desiderio attuale di rinforzare l’autorità… Si era voluto convincerci in questi ultimi anni che i tempi della libertà erano sorpassati e che non bisognava contare su di essa per la riforma sociale di cui sentiamo tutti il bisogno. Senza partito preso, abbiamo seguito col pensiero coloro che ci tenevano siffatto linguaggio: poiché il disordine attuale è evidente e noi non volevamo perdere il beneficio di un nuovo messaggio. Ma colla stessa oggettività, ci conviene riconoscere oggidì che questo nostro imparziale apprendisaggio, questa nostra lunga scorreria al seguito di questi riformatori ci ha ricondotti, più convinti ancora, alle basi solide e permanenti, dalle quali il dubbio metodico ci aveva per un momento staccati: la libertà e la responsabilità dell’uomo di fronte ai suoi compiti sociali e del bene comune, sul quale è fondata ogni autorità. Pare che la Settimana Sociale abbia percorso lo stesso giro riguardo alla dottrina corporativa». Senza partito preso e serenamente la Settimana Sociale ha fatto il suo tour d’horizon intellettuale; e il risultato fu di mettere in luce più viva e più attuale i due dati essenziali dell’ordine sociale tradizionale: la libertà sostenuta dal pensiero del dovere, l’autorità finalizzata dall’idea del bene comune. Mentre scriviamo, ancora è lecito accarezzare la speranza che i bisogni dell’Italia trovino pacifico soddisfacimento e noi tendiamo l’arco del nostro desiderio più ardente verso quella soluzione di giustizia e di equità distributiva, che al di là di ogni procedura formale e oltre che del diritto scritto, tenga conto delle esigenze naturali delle aspirazioni legittime e tenda a stabilire fra le nazioni un equilibrio che oggi non esiste. I cattolici, ciascuno dei quali conosce il proprio dovere e sa compierlo quando la patria chiama, ispirandosi alla visione evangelica della vita, sono gli ultimi a lasciar cadere le speranze di un’umana solidarietà che con sforzi tenaci e tentativi continui di rettifica ed adattamento cerchi l’armonia della sua esistenza. Né alcuno sia sorpreso ch’essi alimentino tali speranze, proprio quando più angosciose si fanno le attese perché esse derivano dal cristianesimo individualmente e socialmente sentito, «cristianesimo che – dice bene I. Giordani nel suo Messaggio sociale di Gesù – tende per gravitazione divina all’unità … e ogni frattura è un ostacolo frapposto al libero fluire delle anime verso l’unica foce che è Dio uno» . 