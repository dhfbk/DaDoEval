Vienna, 10. Alle Delegazioni di quest’anno s’è dimostrato, come forse mai, che il mondo politico internazionale si evolve con tale celerità da sorpassare qualunque previsione e da sorprendere gli uomini più accorti ed avveduti. Pochi mesi fa la guerra d’Italia e le sue conseguenze, l’invidia, la gelosia, il sospetto verso l’alleata. Gli italiani erano descritti come i briganti della politica europea: malgrado l’alleanza, nonostane l’amicizia bisognava premunirsi contro un possibile colpo di mano. Le Delegazioni, l’amministrazione militare, l’opinione pubblica guardavano verso il mezzogiorno, poichè dalla penisola italica venivano le apprensioni per il prossimo futuro. Quanta veemenza allora nel maledire codesta nazione irrequieta, quanta insistenza nel chiedere ancora cannoni e ancora navi! A nord si credeva d’essere completamente tranquilli e certa stampa e certa diplomazia avevano l’occhiolino alla Russia, che veniva invitata a prendere il posto dell’Italia malfida e, domani, forse nemica. Oggi la situazione è semplicemente capovolta. Si fanno i complimenti alla nazione italiana, non si dubita della rinnovazione della Triplice, si dichiara il proprio compiacimento perché l’Italia ha vinto, e poichè ha vinto le si manda a dire per bocca del marchese Baequehem che l’Austria ha appoggiato sempre presso la Turchia le aspirazioni italiane in Tripolitania. Viceversa la Russia sostituisce l’Italia nelle diffidenze, nei sospetti, nelle apprensioni. Vero che con l’orso grigio si è più parchi d’espressioni, più prudenti nel formulare accuse. La Russia infatti è ben altra cosa che l’Italia, e d’altro canto, ha in Austria ben altri amici che non siano i montanari trentini e i merciaioli di Trieste. Quando nelle delegazioni è risuonata la calda parola del dott. Kramarz, il quale difendeva la Russia, gettando il sospetto sul genero di Re Nicola, tutti gli Slavi del nord e del sud applaudivano vivamente. Il rumore fu tale che pareva venisse da una maggioranza. Dietro al Kramarz però sedevano alcuni vecchi volponi del Senato e crollavano il capo con atti molto espressivi d’incredulità e il conte Berchtold, sdraiato anche lui democraticamente fra i banchi dei delegati, opponeva all’eloquente difesa dell’oratore slavo un sorriso di scettica finezza. Nei «circoli competenti» si dubita e dunque si teme. I diplomatici sono meno circospetti, ma i militari sono più franchi e più decisi. E si vogliono nuovi milioni che siano un premio d’assicurazione contro nuovi pericoli. Sta bene che il ministro degli esteri affermi con incontrastabile sicurezza che i nuovi milioni non devono servire che a ripulire i cannoni vecchi e a mettere qualche antenna alle navi che ci sono. Ma queste sono parole per l’estero; per i delegati dell’interno si usa un altro linguaggio. Così oggi l’Austria ha mutato posizione, facendo una concessione a sinistra e guardando ad oriente ma senza una certa piega verso il nord. Che sarà? che cosa ci porterà l’indomani? Non crediate che ove si governa e ove si fucina la cosi detta politica europea si sappia molto di più di quello che è noto al gran pubblico. La diplomazia è stata colta completamente alla sprovvista. «No, non deve meravigliarsene mi diceva recentemente un console generale austriaco capitato in questi giorni da una città balcanica e che mi sedeva accanto in uno sfarzoso salone di Ballplatz. Bisogna persuadersi che il conte Berchtold in confronto del resto dell’intera Europa ebbe molta intuizione quando fece la nota proposta. I popoli balcanici credono l’Austria-Ungheria troppo amica dello status quo per lasciar trapelare alcunchè delle loro intenzioni di mutarlo». E come fu ieri, così oggi e così sarà domani. I delegati cercano di strappare nella conversazione col conte Berchtold qualche cosa di più di quello che traspare dalle sue dichiarazioni ufficiali; ma egli rimane sempre molto cortese, ma sempre più enigmatico. Si è giunti così alla conclusione che dietro quel sorriso di uomo certamente abile non vi sia gran cosa, come non ve n’è dietro il così detto concerto europeo. La verità è che la diplomazia europea è stata gettata in un canto come un terzo incomodo, e che i piccoli stati balcanici si sono completamente emancipati da una protezione che li soffocava. È venuta l’ora anche per i Balcani che il principio dell’indipendenza nazionale viene e mette in scompiglio la politica delle cancellerie, come un tempo è accaduto nella penisola italica, e quest’insurrezione è così imponente, così violenta, che trascina con sé anche gli amici di coloro che per vecchia abitudine si erano irrigiditi nelle vecchie formule dello status quo e dell’equilibrio inventate dall’egoismo e dalle gelosie europee. Infine, quale stato ha diritto di sorgere ad ammonire, a trattenere, ad impedire? ed in nome di quale morale? Lo status quo è una formula che ogni potenza applica in difesa della Turchia quando si è snaturata per proprio conto ai suoi danni. La Francia e l’Inghilterra opposero lo status quo all’annessione della Bosnia, quando già avevano Tunisi e l’Egitto, l’Austria-Ungheria voleva sconsigliare amorevolmente l’Italia, quando ebbe la Bosnia; e l’Italia?... Ditemi, non è curiosa la figura di quegli ambasciatori italiani che a Cettigne, a Sofia, a Belgrado e ad Atene raccomandano la calma, la pace? Si diceva oggi in un circolo di «ben informati» che nel trattato di Ouchy sarà stabilita la restituzione delle isole greche dell’Arcipelago alla Turchia. Quando arriverà questa mia, il telegrafo vi avrà forse rivelato, se codesti signori erano informati proprio bene. Nel qual caso non converrebbe conchiudere che proprio la pace italo-turca rende più spiegabile la guerra turco-greca? 