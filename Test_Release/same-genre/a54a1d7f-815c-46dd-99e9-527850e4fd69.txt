Signor Vicesindaco, signore e signori, mi rincresce per l’assenza dell’amico Impellittieri , che ho avuto la fortuna di incontrare al mio arrivo a New York. Spero di vederlo anche prima di voi, al mio ritorno in Italia. Oggi, signori, è stato un giorno di calda amicizia. New York sa come dare il benvenuto ai propri ospiti, e porterò con me una impressione durevole di quanto ho visto e sentito. La vostra gentilezza non è stata solo ufficiale, poiché a ogni angolo e in ogni strada ho incontrato volti e parole amiche. Per questo so che c’è sincerità nella vostra accoglienza. E la sincerità è ciò che più ci dà coraggio. Oltre alle concrete conclusioni dei nostri incontri, ho ricevuto molte assicurazioni di amicizia e aiuto nel corso di questa visita ufficiale negli Stati Uniti, e ora so che posso contare sulla verità di ciò che ho udito. Abbiamo esposto tutti i nostri problemi e illustrato l’enorme contributo che possiamo dare alla causa comune se essi saranno risolti. Abbiamo bisogno del vostro aiuto per potervi a nostra volta aiutare. Per contribuire a costruire la nostra forza, a aumentare il nostro benessere e assicurare la pace. Signori, nel rinnovarvi il mio apprezzamento per la generosa ospitalità di questa magnifica città e specialmente per il sentimento di amicizia che vi sta dietro, brindo a che questi ideali restino comuni a tutti noi. 