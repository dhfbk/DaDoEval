C’è a Budapest una greve atmosfera corrotta e corruttibile che sentite al primo respiro. Il nome inventato da Lueger per i suoi dominatori, che poteva d’altronde urtarvi come un’ingiuria, qui lo sentite come una verità. I giudeo-magiari, padroni sempre delle banche, delle amministrazioni, delle industrie, dei teatri, della vita sociale, tengono oggi anche formalmente il governo della cosa pubblica. Ai conti, ai palatini è successa l’era della plutocrazia. Così gli uomini di borsa hanno trasferiti nella politica i criteri ch’essi applicano al commercio ed alla morale. Recentemente hanno eletto a borgomastro l’ebreo Heltai, un uomo che nello scorso autunno invitava nei suoi saloni i delegati austro-ungheresi per rassodare inter pocula i vincoli tra i due stati della monarchia . Ebbene, costui, prima di accettare l’onorifica carica di primo cittadino, volle che gli si assicurassero parecchi posti decorativi e lucrativi, i quali gli dessero il mezzo di arrotondare lo stipendio di borgomastro da 30.000 cor. a 80.000. La convenzione si fece in pubblico, senza segreti e senza pudore. La gente non trovò da ridire e il consiglio sanzionò il mercato col suo voto di fiducia. L’ambiente è così e tale è l’atmosfera che vi si respira. Più grave è il caso Lukacs . Un presidente dei ministri il quale viene accusato d’aver ricevuto da una banca, concludendo con essa degli affari in qualità di ministro delle finanze, la provvigione di quasi 5 milioni per la cassa elettorale del suo partito – quest’uomo rimane tuttavia presidente, e i giornali, nella loro maggioranza, dicono: Ecchè? Non fate gl’ingenui. È forse una novità che ogni partito abbia la sua cassa elettorale? Notate che i milioni servirono per comprar voti e per creare il partito Khuen-Lukacs-Tisza , il cosiddetto partito del lavoro, il quale da mesi delibera e governa senza discussione e senza controllo. In altri paesi l’opinione pubblica sarebbe insorta, a Budapest c’è una maggioranza che difende e giustifica apertamente la convenzione. O se v’è chi ha rossore di farlo, per lo meno dichiara essere opportuno il silenzio, per non compromettere all’estero il buon nome della patria. In tribunale poi s’è deciso e sentenziato che simili fatti non si prestano a giudicare l’onorabilità o meno di una persona, che si tratta solo di una vertenza politica sulla quale si può discutere in parlamento ma non innanzi ai giudici. Anche Temi dunque è corrotta dall’atmosfera che respira. Orbene, questa tolleranza, questo tacito o aperto consenso, questa connivenza è un sintomo ben più grave che l’atto stesso del Lukacs. Ora, se l’Ungheria fosse uno stato balcanico o la Danimarca, la considerazione di tanto marcio potrebb’essere semplicemente platonica. Ma l’Ungheria è parte integrale della Monarchia in cui viviamo e senza il suo intervento nessuna legge di grande importanza può venir fatta. Accade anzi spesso che delle leggi vengano votate in Austria solo perché in Ungheria furono già accolte anticipatamente, com’è avvenuto ad esempio delle recenti leggi militari . Anche noi dunque siamo in parte governati dalla camorra che il Lukacs s’è creato d’attorno a furia di brogli e corruzioni. E pensare che certi nostri Catoni di tedescheria menano tanto rumore per il più piccolo scandalo che scoppi nei paesi latini. Pensare che pochi giorni fa la stampa tedesca riesumava con voluttà le ruberie dell’on. Nasi o s’affrettava alle più larghe induzioni in seguito all’inchiesta sul palazzo di giustizia. Certo che nei paesi latini, e qui pensiamo anzitutto alla Francia ed all’Italia, il capitalismo incuneato nella politica celebra i suoi fasti, ma è anche vero che in questi paesi la stessa morbosità con cui si strazia in pubblico lo scandalo è segno che s’impone ancora la reazione degli onesti e l’incorrotto criterio della pubblica opinione. Qui invece il fango sale alla gola e pare che nessuno si accorga o ci si gavazzi dentro come in un elemento naturale. Poichè non bisogna credere che l’opposizione ungherese, la quale gioca contro il Lukacs questo estremo tiro politico, entri in lotta con un vessillo immacolato. Basta ricordare il caso Polony ed accennare a Francesco Kossut, uno dei più noti panamisti del regno di S. Stefano. No, qui la pianta della corruzione è indigena ed alligna dappertutto, nei castelli dei magnati, come nei saloni dell’aristocrazia nuova, e s’avviticchia attorno agli uomini della finanza e della politica, impeciandoli dello stesso vischio e avvincendo sempre più le energie della nazione. Le soffocherà anche, se al popolo che lavora nell’officina e nella puszla, non si daranno coll’allargamento del suffragio le armi per liberarla. 