I socialisti si sono preoccupati per tempo delle elezioni comunali. In un convegno del passato settembre, che essi chiamano pomposamente «congresso regionale socialista», benché non vi partecipassero che i delegati di 21 sezioni e una dozzina di funzionari del partito, essi hanno anche discussa, deliberata e fissata una direttiva nel seguente ordine del giorno: «Il Congresso, considerato che il risultato delle elezioni politiche, pone il partito nella condizione di lottare per la conquista dei comuni, onde corrispondere alla giusta aspettativa della massa, delibera che il partito scenda compatto in lotta, per la conquista delle maggioranze o minoranze a seconda delle situazioni locali, ed esclusivamente con uomini propri, riconoscendo dover fraterno aiuto alle organizzazioni economiche, seguenti le direttive della lotta di classe e rispettose al patto di alleanza col P. S., laddove non potendo questo scendere in lotta per mancanza di uomini propri, presenteranno esse liste di candidati, e ciò fuori delle responsabilità del partito; impedendo ai propri iscritti di far parte di liste avversarie». Quest’ordine del giorno, come ognun vede, è un mirabile documento di machiavellismo politico. Nel primo capoverso il partito delibera con posa solenne e con irreduttibile fierezza di «scendere compatto in lotta…. e esclusivamente con uomini propri», ma nel secondo capoverso il partito politico s’impegna di appoggiare fraternamente quelle liste che venissero presentate da organismi economici socialisti o alleati ai socialisti, avvertendo però che il Partito come tale non assume responsabilità alcuna, anzi se ne lava bravamente le mani. Nella pratica della nostra regione ognuno capisce che cosa voglia dire codesto buffonesco linguaggio. Il Partito socialista, cioè l’organizzazione politico-elettorale del socialismo, si riduce nel Trentino a poca cosa; le sezioni sono scarse, i soci tesserati in numero assai limitato. Ma invece sono più numerose le camere del lavoro, o le organizzazioni sindacali o le cooperative di lavoro e di consumo. Ebbene, i socialisti nostrani vogliono sfruttare tutti i vantaggi di questo doppio binario, per arrivare senza troppi pericoli alla stessa stazione. Nei pochi comuni nei quali vivono o vegetano le sezioni dell’organizzazione politica dovrà prendersi un atteggiamento intransigente e questo è l’atteggiamento ufficiale del P. S., corrispondente al programma dei socialisti massimalisti unitari ai quali hanno fatta adesione Flor e compagni; nei molti altri comuni, ove mancano gli uomini propri, cioè i tesserati, il Partito – cioè evidentemente il Partito nel suo giornale e nel suo direttorio regionale – darà fraterno aiuto a liste presentate da socialisti tesserati economicamente, ma non politicamente; il che vuol dire che i rossi, quando e dove tornerà loro comodo faranno gl’intransigenti, quando invece riterranno più saggio il camuffarsi sotto la veste economica, che poi, riuscita vittoriosa, verrà considerata come socialista o meno, a seconda della fortuna dell’amministrazione. Intanto non olet! Interessante è rilevare che tale opportunistico o.d.g. venne presentato da quel catoncello intransigente e puro che corrisponde al nome di Consani. Votarono in favore 10 delegati, contro 3, 4 si astennero. L’equilibrismo non ha avuto, si capisce, un successo entusiastico. Dopo il «congresso» comparvero nella Voce del Popolo due articoli del prof. Salvetti ch’erano molto bene intonati alla deliberazione presa e che impostavano la battaglia comunale come una battaglia anticlericale. «È certo – egli scrive – che il punto di battaglia sarà pro o contro il clericalismo nostrano subdolo e invadente». Richiamandosi poi ad uno di questi articoli certo B.V. socialista della Valsugana, inviava il 21 ottobre una sua lettera al giornale socialista col titolo significativo: «Lottare sì…. ma intendiamoci». Per codesto signore il trucco dell’o.d.g. di Consani è ancora insufficente. Ci sono infatti dei paesi, in cui non esiste una sezione del Partito socialista o esiste in miniatura e non esiste nemmeno un’organizzazione economica, ma esistono invece i «socialisteggianti» o «simpatizzanti» in buon numero. In questi paesi presentare una lista propria di socialisti tesserati vorrebbe dire dividersi dai socialisteggianti, a tutto vantaggio dei popolari, conclude il B.V. Non sarebbe meglio invece astenersi come socialisti e votare la lista dei simpatizzanti o alla più includere in questa lista qualche tesserato a farvi il controllo? A tali preoccupazioni e a questa domanda risponde in nota un redattore della Voce in tono di perfetta adesione. Ecco l’istruttivo commentario: «Il compagno B.V. ha fatto bene, portando in discussione la tattica per le prossime elezioni amministrative. L’assicuriamo però che la Federazione regionale socialista, e per essa il Direttorio, si rendono perfettamente conto delle speciali condizioni locali, in cui dovranno svolgersi le dette elezioni. Pertanto il voto del congresso è stato abbastanza esplicito in merito. L’intransigenza sarà applicata là dove le circostanze lo consentono e lo richiedono. Dove la sezione politica è debole o mancante, possono prendere la direzione della lotta locale la seziona sindacale o l’organizzazione economica cooperativa, sia essa di lavoro o di consumo, purché aderenti alle federazioni che sono sulle direttive classiste. Dove manca di parte socialista – ogni organizzazione locale sia politica che sindacale e cooperativa – non si può nemmeno parlare di lotta amministrativa nostra. Ciò non toglie che lì possano sorgere liste di simpatizzanti, o comunque antagoniste ai clericali, che possano dare rigorosa battaglia alle attuali amministrazioni. Soltanto rimanga chiaro – è questo il senso del deliberato del Congresso – che il partito socialista assume in proprio e pieno la responsabilità politica della lotta delle amministrazioni comunali sol là dove le liste saranno formate – sia per la maggioranza che per la minoranza – esclusivamente di tesserati. Alle liste miste o affini il partito come tale rimane ufficialmente estraneo salvo – di caso in caso – farvi indirettamente confluire quanti agiscono o sono nella nostra orbita politica. La soluzione prospettata dall’amico B.V. per il suo paese può essere effettivamente la migliore e può anche ripetersi in parecchi paesi purché – ripetiamo – resti inteso che quelle non saranno amministrazioni socialiste – con la rispettiva politica – bensì elementi di anticlericalismo, da cui possono svilupparsi in seguito orientamenti più precisi e più omogenei». Il commentario non abbisogna di ulteriori spiegazioni. Lotta socialista in pochi comuni, negli altri tutti lotta anticlericale, facendovi confluire tutti gli aderenti e tutti i simpatizzanti socialisti. Non è però che questa parola d’ordine raccolga il favore di tutti i capi socialisti. L’on. Groff è allarmato da codesta smania di «pasticciare» che ha preso i suoi amici e nell’ultimo numero del suo giornale grida: «Per carità, socialisti, non dimenticate il socialismo». Badate a conquistare quel poco che potete e non a far «pasticci e pateracchi». Così ammonisce il Groff, un pochino, a dir vero, contraddicendo alla direttiva del congresso. Ma egli trova ragione del suo allarme specie in un trafiletto del Popolo riformista, il quale constatando «la virata di bordo dei seratiani» intona oramai il veni mecum ai vecchi compagni di fede. Stiamo un po’ a vedere. 