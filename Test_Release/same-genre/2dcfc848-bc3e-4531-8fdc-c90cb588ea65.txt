Mi si è fatto rimprovero di non aver presentato ai rappresentanti dei partiti un vasto e spronante programma. Ho risposto: «Ho già presieduto due governi e sono ministro da due anni e mezzo. Le mie idee e le mie tendenze sono state già saggiate dall’esperienza; hanno avuto espressione programmatica tra molte dichiarazioni e quel che più conta, un concreto riflesso nei provvedimenti legislativi da me accolti e proposti e in disposizioni amministrative da me prese, ispirate o accettate». I miei interlocutori erano quindi autorizzati a supporre l’inquadramento generale nel quale io ieri e oggi intendo indicare solo gli obiettivi immediati e urgenti di un governo limitato nel tempo e condizionato dalla presente realtà politica ed economica. L’esigenza fondamentale nel campo economico si riassume nella formula «produrre e produrre in un clima di efficienza tecnica e di perequazione sociale». Produrre per il mercato interno poiché dall’aumentata disponibilità dei beni deriverà il ribasso dei prezzi e quindi l’aumento dei salari reali; produrre per l’esportazione che ci assicuri i mezzi per pagare gli alimenti, il carbone, le materie prime; produrre per debellare definitivamente la disoccupazione. Confidiamo che per il 1947 il contributo post-Unrra promessoci e il prestito estero ottenuto ci aiutino a sormontare le difficoltà; ma un governo prudente deve elaborare un piano di maggior lena che dovrà servire di base per la nostra produzione, per i crediti esteri e per l’acquisto di materie prime. Anche qui non si tratta di innovare ma di completare e definire perché il presente governo nei suoi organi tecnici ha già impostato questo piano: esso si fonda sul principio che deve valere per tutto il paese: fare prima le cose che debbono e possono essere fatte prima, rinviare le altre a termini in cui maturino le possibilità. Per attuare questo piano abbiamo bisogno del concorso degli operai e dei datori di lavoro: è con tale spirito di collaborazione che governo e Assemblea dovranno esaminare i progetti per i Consigli di gestione, deferiti già dal ministero attuale al Cir perché lo faccia discutere dai rappresentanti di queste forze che sono chiamate a collaborare. Il comandamento del produrre vale anche per l’agricoltura: abbiamo già votato le leggi per l’Ente per l’irrigazione e la trasformazione fondiaria delle Puglie e della Lucania e per l’Ente di valorizzazione della Sila. È già sul tavolo dei ministri il progetto di irrigazione e bonifica della Sardegna. Il comitato per le bonifiche presso il ministero dell’Agricoltura va varando un piano quinquennale per tutta l’Italia. Entro aprile i programmi regionali per le bonifiche da eseguire nell’Italia meridionale saranno pronti nei loro particolari in modo tale da poter iniziare subito lavori organici che: a) diminuiranno la disoccupazione; b) accresceranno la produzione; c) prepareranno e renderanno possibile la riforma agraria per una più equa ripartizione della proprietà. In materia di contratti agrari nell’ultimo Consiglio si è iniziata ma non conclusa la discussione sulla controversia circa i canoni di affitto negli anni decorsi e sono pronti i progetti per la proroga dei contratti di piccolo affitto e compartecipazione e quello per la conversione in legge con adattamenti diversi a seconda delle regioni, del lodo De Gasperi annunciato, come si ricorderà, per la Toscana e l’Emilia. È superfluo aggiungere che questo governo, come il passato, dovrà preoccuparsi soprattutto della difesa della lira e avrà anch’esso di mira la efficienza del sistema tributario normale, la rapida applicazione dell’imposta straordinaria sul patrimonio; nella quale occasione si dovrà dare l’ultima parola sulla questione del cambio, la sollecita determinazione delle imposte sui prestiti di guerra e di regime, la revisione delle spese per ridurre quelle improduttive. Qui il governo potrà chiedere il concorso dell’Assemblea per un controllo preventivo sugli stanziamenti e per un risanamento del bilancio. Ho espresso il parere che al fine di tale politica giovi anche l’unificazione del ministero del Tesoro e delle Finanze; non ho incontrato obiezioni pregiudiziali. Non vi ripeto quello che dichiarai sull’impegno che tutti dovremmo prendere per certe regole di solidarietà ministeriale, affinché l’efficienza del governo appaia tale anche nelle pubbliche manifestazioni dei suoi membri, né quello che aggiunsi circa l’utilità di una concentrazione dei ministeri militari e una normalizzazione dell’assistenza post-bellica, la quale dalla forma presente assunta nell’urgenza dell’immediato dopoguerra dovrebbe avviarsi alle strutture amministrative normali, pur conservando un centro dedicato alla vigilanza e alla cura degli interessi dei partigiani e dei reduci. A proposito di altri programmi vi devo aggiungere che tutto il bene che si può fare va fatto, ma che peccheremo di una grave mancanza di senso di responsabilità se noi che nei passati governi abbiamo esperimentato i limiti delle nostre possibilità, volessimo pascerci in illusioni. Ad esempio, si parla di un finanziamento immutato di tutte le opere pubbliche a mezzo del ricavato del prestito; ma la realtà è che il gettito del prestito dovrà fronteggiare anche le immediate necessità di tesoreria. Si parla di aumento delle razioni alimentari, ma bisogna dire che il governo deve fare ogni sforzo per mantenere l’importazione indispensabile al mantenimento delle razioni attuali. Si parla di immediata ed integrale nazionalizzazione dell’industria elettrica e dell’impostazione del programma di nazionalizzazione di quella chimica senza considerare che il Cir, dopo un rigoroso esame della situazione, per accordo di tutti i ministri responsabili, si è limitato al controllo della distribuzione, volendo far leva anche sulla iniziativa privata per l’effettivo sviluppo degli impianti. Quanto alla possibilità di tesserare i prodotti di abbigliamento, i colleghi Morandi e Tremelloni potranno essere più precisi circa quello che si è tentato e quelle che sono le disponibilità. Ma forse vi ho intrattenuto già troppo. In fondo più che i programmi contano gli uomini che sono chiamati ad attuarli. 