Un cumulo di dichiarazioni e di fatti dimostrano ad evidenza che i liberali tendono con tutta l’anima al fine supremo di laicizzare, cioè scristianizzare completamente famiglia, scuola e società. Questo risulta dalle esplicite parole dei loro giornali; questo dalle loro opere, ed è vana ogni fatica di nascondere in tempo elettorale la verità già troppo palese. Certo sarebbe comodo per essi cavarsela, nell’ora che passa, con una semplice frase di rispetto al sentimento religioso, e poi, trasformandosi, nel programma economico, da libertari in riformatori, andare promettendo che in riguardo ad imposte, e per il sollievo dei contadini e degli operai e per il miglioramento dei comuni disfaranno tutto ciò che hanno fatto in tanti anni i loro antecessori col pretesto della libertà. Così, tirando un velo sul passato, essi girerebbero il paese in veste da mercanti, sopirebbero ogni questione di principio e con un’esca fatta vedere da lontano alletterebbero il pubblico a dar loro il voto. Poi passato il punto, lascia fare a loro a tornare alla «rude campagna anticlericale», dimenticando le promesse da marinaio in tempesta. Giova dunque risalire ai sommi principii, al programma massimo, pur senza dimenticare il programma minimo che gli avversari hanno ricopiato da noi. E per mettere in luce ancor più forte le tendenze dei liberali, ricordiamo quello che essi hanno fatto a Trento e Rovereto. Fu in queste due città che a preferenza mise radici e si sviluppò il socialismo; fu qui dove esso celebrò i suoi trionfi, più di una volta le sue orge. Ma chi diede al socialismo tanta ansia ed ardire? I liberali. A Trento la cosa si spiega più facilmente. C’erano i giovani, i radicali anelanti al potere, che soffiavano nel fuoco socialista e se ne valevano sia per affinità d’idee anticlericali, sia per abbattere i liberali vecchi ed occuparne il posto. A Rovereto invece ci si teneva a fare i moderati; eppure in una città e nell’altra si vide un fenomeno degno di molta attenzione. A Trento i rappresentanti dei cattolici furono cacciati dal civico consiglio comunale e in loro luogo entrarono per compromesso elettorale i socialisti; a Rovereto pure il consiglio cittadino accolse i radicali e socialisti, mentre si tenevano lontani da ogni ingerenza gli aderenti di quel partito che oggi si affanna a tener su il Malfatti e a migliorare Il Messaggero, nella speranza che i liberali abbiano ad accoglierlo nel loro consesso e a costituire alle prossime elezioni comunali il blocco politico amministrativo dell’ordine con programma nazionale moderato. Quanto danno morale abbia recato a Trento e a Rovereto il contegno dei liberali che alzarono ai seggi di consigliere i socialisti, non è chi non sappia e non veda; come si vede e si prova ogni giorno il danno che reca la cosiddetta stampa socialista. Eppure anche questa si sostiene in grazia dei liberali. I socialisti stessi hanno riconosciuto e dichiarato più volte nelle loro questioni col Popolo e col suo direttore, che il loro partito era incapace di sostenere un foglio quotidiano e che per conto degli operai esso sarebbe perito. Al Popolo fu giocoforza appoggiarsi ai liberali-radicali, e questa, secondo gli operai autentici, fu la causa che Il Popolo andò imborghesendosi e perdendo il carattere socialista, tanto da rendere necessaria l’esclusione del dr. Battisti dal partito . Questa è storia di ieri. Oggi, per acquistare un propagandista che scorra le vallate nascondendo il programma massimo e mettendo in mostra il minimo, precisamente come fanno i liberali, oggi si è fabbricata nel campo rosso una pace che molti compagni dichiarano fittizia ed effimera. Ad ogni modo vedete come pur ora, ristabilita, almeno all’esterno, la concordia fra i socialisti, questi non assalgono i liberali e il liberalismo, ma di preferenza e spesso esclusivamente i cattolici nelle conferenze e nella stampa. E questa è sempre sostenuta dai liberali. Senza il loro valido concorso, senza i loro abbonamenti, senza i loro quattrini, essa – per conto degli operai – non potrebbe vivere. Da ciò e dall’esperienza di tutti i paesi, è facile prevedere che ove passa e trionfa il liberalismo, tosto sulle sue orme si introduce, si avanza e si insedia irrimediabilmente il socialismo. Ciò spiega, in parte, la moderazione dei socialisti per i liberali e la guerra accanita che muovono ai cattolici. Ma ciò è ancora un monito gravissimo per le vallate, dove i socialisti e i liberali scorazzano in questi giorni facendo poi sui loro fogli i mutui incensamenti ai rispettivi conferenzieri. Tutto questo lavoro è diretto a distrarre il maggior numero possibile di voti dai candidati dell’Unione politica popolare e raggiungere almeno un ballottaggio, nel quale liberali e socialisti si darebbero la mano, venendo ad accordo per dividersi le nostre spoglie. E se i nostri sonnecchiassero, se, sia pure per pochi voti, perdessero in qualche luogo la campagna, vedreste allora l’onorevole liberale o socialista piantato nelle vallate, e la «rude campagna anticlericale» trasportata fuori delle due maggiori città, e i paesi in confusione e contrasti, e perpetuata in ogni focolare la lotta che affligge i centri. I socialisti da soli non potrebbero giungere a tanto, come da soli, anche a Trento e a Rovereto, se ne starebbero nelle bettole o sulle vie a schiamazzare invano; ma i liberali porgono loro l’aiuto desiderato. Queste non sono fantasie; queste non sono nemmeno rievocazioni; ma la realtà visibile e tangibile che ci circonda è la migliore confutazione di quelle fallaci proteste di rispetto al sentimento religioso della popolazione, che i liberali ostentano a parole nel periodo elettorale. 