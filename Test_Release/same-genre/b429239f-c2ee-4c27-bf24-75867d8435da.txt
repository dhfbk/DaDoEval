Roma, 8 sera. Oggi alle ore 10, sotto la presidenza dell’on. Mussolini, si è riunito il Consiglio dei ministri, presenti tutti i membri del gabinetto: Thaon di Revel, Di Giorgio, Federzoni, De Stefani, Oviglio, Casati, Sarrocchi, Nava, Ciano . Fungeva da segretario il ministro Casati. Il presidente ha riferito sulla recente firma del trattato di collaborazione cordiale concluso tra l’Italia e la Cecoslovacchia, trattato che migliora la posizione politica e diplomatica dell’Italia nei paesi dell’Europa centrale e ha quindi prospettati i termini del dissidio anglo-francese circa l’applicazione del progetto di Dawes al quale si limita l’ordine del giorno della conferenza di Londra. Il presidente non ha escluso di partecipare alla conferenza di Londra. Ciò dipenderà dagli eventi e dalla situazione diplomatica che si determinerà nei prossimi giorni . Il ministro dell’Interno on. Federzoni ha riferito ampiamente sulla situazione del paese che rivela uno stato di crescente tensione, soprattutto in talune regioni, tra le masse fasciste e gli elementi sovversivi la cui attività segna una certa ripresa. A determinare e a esasperare tale tensione contribuiscono le polemiche intemperanti e le notizie false o tendenziose con le quali parte della stampa eccita e fuorvia le correnti dell’opinione pubblica. Il Consiglio dei ministri ha discusse tutte le misure necessarie da prendersi, a seconda dei casi, per garantire, attraverso la ferma azione del Governo, la disciplina nazionale. Il Consiglio dei ministri ha quindi approvata all’unanimità l’esecuzione immediata del regolamento dell’editto sulla stampa, regolamento che fu approvato all’unanimità dal precedente Consiglio dei ministri del 12 luglio 1923. Il relativo decreto sarà pubblicato nell’odierna Gazzetta Ufficiale. Il Consiglio dei ministri riprenderà i suoi lavori domani mercoledì alle ore dieci. (Stefani) Il regolamento Ecco il testo del «regolamento» approvato dal Consiglio dei ministri il 12 luglio 1923, come venne trasmesso allora dall’agenzia «Stefani»: 1. Il gerente responsabile di un giornale o di altra pubblicazione periodica, richiesto dagli articoli 36 e 37 dell’editto del 26 marzo 1848 sulla stampa, deve essere o il direttore o uno dei principali redattori ordinari. I senatori e deputati non possono essere gerenti responsabili. Non possono assumere la qualità di gerente o la perdono, se l’abbiamo assunta, coloro i quali siano stati condannati per due volte per reati commessi a mezzo della stampa. Il prefetto della provincia può, con decreto motivato, negare il riconoscimento della qualità di gerente a chi manchi dei requisiti stabiliti dal primo comma del presente articolo o si trovi nelle condizioni indicate dal secondo comma. 2. Il prefetto della provincia ha facoltà, salva l’azione penale ove sia il caso, di diffidare il gerente di un giornale e di una pubblicazione periodica: a) se il giornale o la pubblicazione periodica, con notizie false o tendenziose rechi intralcio all’azione diplomatica del governo nei rapporti con l’estero, o danneggi il credito nazionale all’interno e all’estero, o desti ingiustificato allarme nella popolazione, ovvero in qualsiasi modo turbi l’ordine pubblico; b) se il giornale o la pubblicazione periodica con articoli, commenti, note, titoli, illustrazioni o vignette ecciti a commettere reati e all’odio di classe o alla disobbedienza alle leggi o agli ordini della autorità, o turbi la disciplina degli addetti a un pubblico servizio, o favorisca interessi di stati, enti e privati stranieri a danno degli interessi italiani, ovvero vilipenda la Patria, il Re, la Real famiglia, il Sommo Pontefice, la religione dello Stato, le istituzioni e i poteri dello Stato, o le potenze amiche. La diffida è pronunziata con decreto motivato, udito il parere di una commissione composta di un giudice nominato dal primo presidente e di un sostituto procuratore del Re nominato dal procuratore generale della corte di appello, nonché di un rappresentante della classe giornalistica nominato dalla locale associazione della stampa ove esista. La commissione dura in carica un anno. 3. Il prefetto della provincia, udita la commissione di cui al precedente articolo, ha facoltà, con suo decreto, di dichiarare decaduto il gerente responsabile e di ricusare il riconoscimento di un nuovo gerente del giornale e della pubblicazione periodica il cui gerente e i cui gerenti siano stati per due volte, nello spazio di due anni, condannati a pena ristrettiva della libertà non inferiore a sei mesi per un qualunque reato commesso a mezzo della stampa, ovvero siano stati per due volte nello spazio di un anno diffidati a termine del precedente articolo. Contro il decreto preveduto in questo articolo è ammesso il ricorso al Ministero dell’Interno e, contro il provvedimento del ministro, il ricorso alla quarta sessione del Consiglio di Stato per violazione di legge, incompetenza o eccesso di potere. 4. Il presente decreto avrà effetto dal giorno della sua pubblicazione nella Gazzetta Ufficiale. La libertà di stampa è regolata dall’editto 26 marzo 1848, il quale subì alcune modificazioni di carattere penale colla legge 19 luglio 1894 e di carattere procedurale colla legge del 58 e 77 (costituzione del giurì); e del 1913. Nel 1906 poi, su proposta Sonnino, veniva abolito il sequestro preventivo che l’editto fondamentale prevedeva all’art. 58. Dell’editto del 1848 il cap. I si occupa delle norme generali che regolano la pubblicazione degli stampati, il cap. II commina le pene per chiunque colla stampa avrà provocato a commettere delitti, crimini o contravvenzioni, il capitolo III stabilisce le pene contro chi in pubblicazioni oltraggi la religione dello Stato, gli altri culti e il buon costume, il cap. IV tratta delle offese contro la persona del Re, il cap. V delle offese contro il Senato, la Camera dei deputati ecc., il cap. VI delle diffamazioni e delle ingiurie pubbliche. Il cap. VIII tratta espressamente delle pubblicazioni periodiche (giornali) ed è qui che incontriamo gli art. 36, 37 e 38, ai quali si attacca il regolamento Mussolini. L’art. 36 stabilisce il contenuto che deve avere la denuncia della pubblicazione da farsi presso l’autorità di P. S., l’art. 37 dice semplicemente «Ogni giornale dovrà avere un gerente responsabile». L’art. 38, come il 39, prevedono che cosa debba farsi, in caso di mutazione del gerente. Da questi accenni risulta che anche in Italia la libertà di stampa è regolata da leggi e che i reati commessi per mezzo della stampa sono sottoposti alla sentenza dei magistrati. Che cosa avviene invece col presente regolamento? Sotto la finta veste di emanare un’ordinanza esecutiva dell’editto del 1848, si pubblicano in realtà per decreto delle disposizioni che modificano sostanzialmente ed in senso restrittivo la legge stessa, introducendo il nuovo istituto della diffida fatta dall’autorità politica, e si dà al prefetto il diritto di giudicare e condannare almeno per quanto riguarda l’esistenza del periodico; ossia la regolazione della libertà di stampa viene sottratta alla magistratura politicamente indipendente e sottoposta all’arbitrio del potere esecutivo, cioè del prefetto. Con ciò si lede una delle libertà fondamentali garantite dalla costituzione. Nessun dubbio che codesto regolamento rappresenta un atto reazionario, che può avere conseguenze fatali per tutta la stampa. Si pensi che i prefetti – i prefetti, fascisti agli ordini del ministro dell’interno o, peggio, di qualche «ras» – saranno chiamati domani a giudicare se un giornale «ecciti a commettere reati o all’odio di classe o alla disobbedienza alle leggi o agli ordini delle autorità» ecc., e se ciò sarà riconosciuto, sia pure udito il parere ecc., del quale non è obbligato però a tener conto, il gerente responsabile verrà diffidato. Qualora ci sia motivo di diffidare una seconda volta… alla terza non si arriva, perché il prefetto è autorizzato a dichiarare decaduto il gerente, a ricusare il riconoscimento di qualunque altro e con ciò a rendere impossibile l’uscita, ossia a sopprimere il giornale. Il nuovo decreto preannunziato l’anno scorso sollevò un grande scalpore. Anche i giornali fiancheggiatori – «Giornale d’Italia», «Tribuna», «Mattino» ecc. – protestarono; e Mussolini finì col sospendere la pubblicazione del regolamento. Dopo d’allora gli estremisti del fascismo continuarono ad invocare la repressione della stampa antigovernativa, e si ricorderà in proposito il discorso di Farinacci nell’ultima sessione della Camera. Vedremo ora cosa faranno i grandi giornali del liberalismo, che invano si troveranno in qualche imbarazzo, perché l’odierna decisione venne presa – come rileva la «Stefani» – all’unanimità, cioè anche col voto dei tre ministri liberali Casati, Di Scalea e Sarrocchi. In quanto ai popolari, sono recentissime le dichiarazioni dell’on. Gronchi alla Camera, quando ammoniva il Governo a non incamminarsi sulla pericolosa via della repressione. Noi ammettiamo che la libertà di stampa abbia i suoi limiti, ma a questi freni devono provvedere la legge e il potere della magistratura, non l’arbitrio del potere politico, il quale – come insegna oramai l’esperienza di un secolo – è indotto ad abusare della stampa per gl’interessi della sua fazione. Se la stampa non è libera, non esiste il pubblico controllo e senza controllo uno Stato moderno non regge. Un cattolico fervente e un conservatore illuminato come Chateubriand fu campione tenace della libertà di stampa. Il suo pensiero è riassunto in questa sua affermazione: «Point de gouvernement représentatif sans la liberté de la presse». Il Ministero poi non poteva scegliere peggior momento per applicare la museruola. Qualunque possano essere i suoi propositi, il popolino dirà che si vuole imporre il silenzio a chi va scoprendo gli scandali finanziari e criminali, scoppiati dopo l’eccidio Matteotti; e quest’opinione sarà un’altra battaglia perduta. 