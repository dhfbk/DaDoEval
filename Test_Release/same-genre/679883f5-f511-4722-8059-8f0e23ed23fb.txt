Alla vigilia di avvenimenti militari decisivi, il governo italiano chiede ai capi delle Nazioni Unite che oggi discutono le sorti della nuova Europa, di voler riesaminare la durissima situazione fatta all’Italia nel settembre 1943. Mentre sta facendo un vivissimo appello a tutte le classi del popolo per uno sforzo supremo di cooperazione cogli Alleati al fronte, nelle retrovie e nella guerriglia, il governo sente il dovere di riaffermare che l’equivoca situazione della cobelligeranza, gl’impedisce di suscitare e alimentare nella nazione quelle energie d’alta temperie morale che derivano dalla coscienza di un sacrificio dignitosamente e liberamente compiuto. È quindi anche nell’interesse della causa comune che chiediamo si sostituiscano alle soluzioni autoritarie e alle formule di tutela e di controllo previste dall’armistizio, soluzioni nuove di fiduciosa e dignitosa associazione con le Potenze Alleate. Per le stesse ragioni il governo italiano rivolge un ardente appello alle Nazioni amiche affinché la sua popolazione, che ha indicibilmente sofferto e che tuttora indicibilmente soffre, sia posta in grado si sopperire, soprattutto in materia di alimentazione e di trasporti, almeno alle più elementari necessità di esistenza e di vita; siano soppressi quegli oneri finanziari che un’interpretazione troppo lata dell’armistizio fa gravare da 15 mesi su risorse già stremate e su un paese sconvolto e distrutto e sono di grandissimo ostacolo ad ogni possibilità di deflazione monetaria e di ricostruzione; il mezzo milione di soldati italiani in mano alleata possano non come prigionieri di guerra ma come uomini liberi partecipare direttamente, sul fronte e nelle officine, a quella lotta per un nuovo mondo verso il quale tutto il popolo italiano volge l’animo e la volontà. In Italia popolo e governo procedono verso un regime di libera, ordinata e stabile democrazia. Il governo sente tuttavia che se dovesse ripresentarsi dinanzi alle sue regioni più dense ed operose, che saranno prossimamente liberate, sotto la minaccia dell’inflazione e della fame ed in una situazione umiliante per colpe non sue, difficilmente riuscirebbe a spegnere i fermenti di irrequietudine e di sconforto e a far rinascere nel territorio tuttora oppresso e tormentato dai tedeschi e fascisti quelle energie ricostruttive che sono indispensabili per raggiungere la meta segnataci anche dalle Nazioni Unite, cioè la ricostituzione di una nuova Italia nello spirito di liberi ordinamenti democratici e di un’operosa concordia. Queste considerazioni di guerra e di pace il governo italiano affida all’umana e generosa saggezza dei capi delle Nazioni Unite, nella sicura speranza che il suo appello sia accolto con lo stesso spirito di assoluta lealtà ed amicizia con cui è stato dettato; e affinché gli sforzi dei valorosi eserciti alleati diano frutti adeguati al loro sacrificio e le speranze degl’italiani insorti contro l’oppressione non vadano deluse. Allegato 1. A Charles Le accludo il testo di un messaggio che ho pregato la Commissione alleata di voler trasmettere oggi al primo ministro Churchill. È, credo, superfluo che io illustri all’E.V. i motivi che ci hanno indotto a redigerlo. Voglio dirle soltanto, e lei sa con quale animo e con quale convinzione io parli, che è questo il periodo in cui noi sentiamo maggiormente la necessità che da parte britannica si faccia nei nostri confronti una politica veramente e coraggiosamente costruttiva. Mentre si profila la possibilità del ritiro dei tedeschi dall’Italia settentrionale, noi riteniamo cioè necessario che un parallelo e contemporaneo gesto di buona volontà sia compiuto dalla Gran Bretagna verso l’Italia. Non solo il prestigio dell’Inghilterra ne uscirebbe enormemente rafforzato, ma l’autorità del governo italiano ne sarebbe moltiplicata. Il governo sarebbe cioè posto in grado di affrontare con sicurezza e comunque con animo e spirito adeguati, quelle incognite che sono certamente connesse con la liberazione di tutto il territorio nazionale. Assicurazioni che ci venissero date sull’avvenire del paese, e sulle concrete possibilità che l’Italia sia in qualche modo portata a partecipare alla ricostruzione e alla rinascita dell’Europa verrebbero ad acquietare e rasserenare larghi strati della nostra opinione che vi troverebbe motivo per insistere in un’evoluzione ordinata e democraticamente libera della nostra vita nazionale. Conto, signor ambasciatore, sulla sua amichevole comprensione delle cose nostre perché ella voglia accompagnare il nostro messaggio del suo benevolo ed autorevole commento. Allegato 2. A Kirk Le accludo copia del telegramma che ho pregato stamane la Commissione alleata di far pervenire al presidente Roosevelt . Nel momento in cui la guerra entra nella sua fase decisiva ci è sembrato necessario che al Convegno dei tre fosse sentita anche la voce dell’Italia. Da qui la ragione del nostro messaggio. Ella sa, signor ambasciatore, con quale profonda sincerità il governo italiano persegua una politica di amicizia e di stretta collaborazione con gli Stati Uniti e con quale fiducia il nostro popolo guardi verso il presidente Roosevelt e ne segua i nobili sforzi intesi ad assistere l’Italia sul faticoso cammino della sua rinascita democratica, ad avviare l’Europa verso una sistemazione accettabile per tutti, ad impedire che nuovi germi e focolai di disordini e di guerre possano ostacolarne e comprometterne la necessaria ricostruzione. Non dubito per questo ch’ella vorrà appoggiare, con la sua autorità, le nostre parole e di ciò le sono molto e vivamente riconoscente. 