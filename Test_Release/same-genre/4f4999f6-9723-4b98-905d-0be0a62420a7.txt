Togliatti ha scritto un articolo ingiusto verso di me e indegno di lui. Potrei tacere, se esso non fosse, oltre che un’indegnità, anche una mistificazione nei confronti del paese . Egli accusa la mia politica estera di essere stata «politica di declamazione, di protesta e di speculazioni elettorali anticomuniste clamorose, ma di effettiva incapacità ed impotenza». Se il trattato è cattivo, se particolarmente al fronte orientale, noi non siamo riusciti a salvare almeno i centri italiani maggiori lungo la linea etnica, non è colpa della Jugoslavia che insistette ad ogni fase delle trattative fino all’ultimo nel pretendere tutta la Venezia Giulia e specialmente Gorizia, Trieste e Pola, né della Russia, che appoggiò con tutto il suo peso l’intransigenza jugoslava, né delle potenze occidentali che resistettero insufficientemente a rivendicazioni che venivano presentate in nome del proclamato diritto del vincitore e dell’occupante; no, la colpa è della politica declamatoria, anticomunista ed incapace dell’on. De Gasperi. Ci sarebbe voluta, invece, una politica «decisa e rettilinea». Quale? Evidentemente quella seguita da Togliatti e compagni. Eccovene qualche esempio. Questa estate nel mio discorso a Lussemburgo tentai di svincolare la situazione del ferreo patto, concluso ai nostri danni dai Quattro (abbandono della linea etnica, internazionalizzazione di Trieste), suggerendo un rinvio affinché l’Italia potesse nel frattempo cercare una soluzione d’accordo con la Jugoslavia. Era una proposta ragionevole e pratica, ma Molotov – non so da chi informato – vi vide un’insidiosa macchinazione, e la stampa comunista a gridare che «era vano sperare una modificazione sostanziale, che cioè Trieste non verrà data né allo Stato italiano né a quello jugoslavo (Unità, 13 agosto ); e in questo e in altri articoli e perfino in manifesti si accusò De Gasperi di aver fatto tale proposta per continuare ad «avvelenare la politica interna con la questione triestina». Allora, per questi signori, compreso Togliatti, il patto dei Quattro era nei suoi termini essenzialmente intoccabile: sperare di mutare le condizioni di Trieste o di Pola significava essere irrealisti. La campagna indeboliva la posizione della delegazione italiana. Ritornai quindi a Roma nel Consiglio dei ministri del 24 agosto , riassunsi tutta la polemica, spiegai il nostro atteggiamento e provocai una deliberazione dell’intiero governo. Ed ecco la risoluzione votata da tutto il Consiglio, compresi i comunisti proposta da Nenni: «Il Consiglio dei ministri, udite le dichiarazioni del presidente del Consiglio sull’azione della delegazione italiana alla conferenza di Parigi, le approva nel fermo convincimento che le giuste richieste formulate nel discorso del presidente del Consiglio al Lussemburgo e nei memoriali della delegazione conformi alle direttive del governo esprimono una inderogabile esigenza di vita e di sviluppo per la nazione e sono un contributo positivo della repubblica italiana alla pace dell’Europa e del mondo che deve avere la sua indistruttibile base nella giustizia». Ma non basta: quattro giorni dopo mi presentai alla Commissione dei trattati presso la Costituente e la Commissione, in base ad una amplissima relazione e alla discussione, risultata assai favorevole alla condotta della delegazione a Parigi, votò all’unanimità un ordine del giorno del seguente testuale tenore: «La Commissione dell’Assemblea costituente per i trattati internazionali ringrazia il presidente del Consiglio delle ampie informazioni fornite sull’opera della delegazione italiana alla conferenza della pace e, riaffermando il voto unanime di fiducia dato dall’Assemblea costituente alla fine dell’ultimo dibattito sulla politica del governo, fa voti che venga efficacemente continuata a Parigi l’azione in difesa degli interessi italiani, per dare all’Italia una pace giusta e rispondente alle inderogabili esigenze di vita e di sviluppo della nazione e per contribuire ad assicurare al mando la pace generale, creando le basi per una più ampia e sincera collaborazione tra i popoli». Quest’ordine del giorno era stato formulato e presentato dall’on. Togliatti. Togliatti con ciò sembrava chiudere la parentesi delle sue obiezioni e riprendere l’atteggiamento che aveva sempre tenuto come ministro, avallando col suo assenso e con la sua responsabilità ministeriale la politica seguita da me nei vari ministeri della coalizione. Chi poteva ritenere che quest’uomo dalla «politica decisa e rettilinea», venisse un giorno non molto lontano a condannare en bloc la mia politica come incapace, declamatoria, politica – come ora elegantemente egli definisce – «dei calci nel sedere»? A Parigi si entrò intanto in una seconda fase, quella delle conversazioni con gli slavi, svoltesi con la collaborazione diretta dell’ambasciatore comunista Reale e dell’ambasciatore a Mosca Quaroni. Queste conversazioni non approdarono, poiché i delegati jugoslavi anche nelle trattative private come nella discussione pubblica, ponevano come pregiudiziale assoluta l’annessione alla Jugoslavia di Gorizia. A tal patto avrebbero fatto delle concessioni circa il regime interno di Trieste; ma non sulla estensione del territorio libero: in ogni caso, perciò, la costa istriana doveva restare sacrificata. Gli slavi, dunque, puntarono allora su Gorizia e i nostri delegati lasciarono Parigi con l’impressione che anche a New York gli slavi avrebbero fatto altrettanto. Che cosa è intervenuto poi nel campo slavo? Non lo sappiamo ancora esattamente: o Tito d’accordo con la Russia intende veramente di recedere dalla sua posizione circa Trieste e noi ne dovremo prendere atto con piacere, cercando di facilitargli questo avvicinamento. Ovvero questa è la continuazione della manovra per indurre gli alleati a cedergli Gorizia, che Togliatti contro verità e con un grossolano errore di metodo s’affretta a dichiarare prevalentemente slava, e che così potrebbe agi occhi degli alleati passare per negoziabile, qualora gli italiani non reagissero immediatamente. Questa fu la legittima preoccupazione del Consiglio dei ministri e fu anche la preoccupazione dei delegati italiani a New York. Ministri e delegati sono pronti a riprendere le conversazioni con la Jugoslavia, ma vogliono essere certi che non si tratti di manovre le quali ci facciano perdere anche quel poco che a Parigi venne acquisito. Togliatti si sorprende di queste preoccupazioni? La colpa è in buona parte della procedura che egli ha seguito. Infatti è partito per Belgrado senza che il ministro degli Esteri fosse informato del suo piano, e Nenni ne seppe così poco, che non credette nemmeno necessario avvertirne il presidente del Consiglio. Non spetta a me di giudicare se tale condotta corrisponda alla spirito del patto d’unità d’azione, ma ho il diritto di affermare che non si ispira agli interessi del paese. E ancora: un uomo che avesse semplicemente voluto servire il suo paese – e non diciamo il suo governo – avrebbe dovuto al suo ritorno in Italia informare confidenzialmente il ministro degli Esteri e non mettere il Consiglio dei ministri dinnanzi al fatto compiuto di una sensazionale pubblicazione che poneva rudemente in pericolo la sorte di Gorizia e costringeva il governo a reagire subito, e a discutere i termini di una proposta che non era ancora né autorizzata né precisata. Rispondo infine all’on. Togliatti che il modo spettacolare con cui cercò di sfruttare il suo viaggio quasi fosse una operazione di politica interna e di vigilia elettorale gli toglie qualsiasi diritto di accusare me, contro ogni verità e giustizia, di avere agito, difendendo Trieste, Gorizia e l’Istria, per scopi partigiani e che l’indiscriminata apologia da lui fatta del regime jugoslavo assolvendolo da ogni violenza commessa contro i nostri connazionali mal lo designa a giudice imparziale tra oriente e occidente. No, non è vero che io abbia al Lussemburgo accolto con soddisfazione «la umiliante carezza fattami sul dorso ricurvo dal compassionevole ministro Byrnes». Al ministro d’America fui grato di una stretta di mano, amichevolmente offerta, da uomo a uomo, quando scendevo dalla tribuna dopo aver difeso, con dignità e fermezza – sì signore, con dignità fermezza, come deve riconoscere chi non è in malafede – la causa dell’Italia e della nuova cooperazione internazionale. Non mi curvai, né me ne sentii umiliato, come non mi turbò allora il sarcasmo dei correligionari dell’on. Togliatti e come del resto non mi umilierebbe una stretta di mano del ministro jugoslavo, la quale segnasse al di fuori e al di sopra dei partiti, l’inizio di un periodo di intesa e di pacificazione. 