Trento, come Rovereto e Bolzano, è città autonoma, con proprio statuto e proprio regolamento elettorale . Quando abbiamo parlato di mantenere le autonomie locali, non intendevamo soltanto che fosse mantenuta in genere l’indipendenza amministrativa del comune dall’autorità politica e che tutte queste autonomie avessero la loro salvaguardia e la loro corona nell’amministrazione provinciale indipendente dallo Stato. Intendevamo anche che fossero rispettati gli statuti dei nostri maggiori municipi, in tanto in quanto stabiliscono i loro rapporti colla provincia e collo Stato, le loro attribuzioni proprie e delegate e determinano la sfera speciale di competenza dei loro magistrati. In ogni occasione nella quale venne affermato il principio autonomistico, si accennò in un punto speciale alle città con proprio statuto: ricordiamo in particolare i voti del primo congresso dei comuni e l’adesione ottenuta allora dal congresso dell’Associazione dei comuni italiani . Ora una delle prerogative specifiche riservate ai municipi con proprio statuto è quella di fissare da sé il proprio regolamento elettorale. Fu per questa prerogativa che i due nostri maggiori comuni poterono precedere i minori, il cui regolamento venne fissato dalla Dieta, nell’allargamento del suffragio, e fu per essa che la città di Trento poté introdurre ancora nel 1913 (legge provinciale 6 febbraio 1914) lo scrutinio di lista colla rappresentanza proporzionale , esempio che venne ricordato «honoris causa» nella relazione della commissione parlamentare sulla riforma elettorale, presentata la scorsa estate a Montecitorio. Ebbene è chiaro che come intendiamo che sia mantenuta alla Dieta la facoltà di riformare il regolamento elettorale dei comuni in genere, così vogliamo che i comuni con proprio statuto conservino la prerogativa di deliberare sul proprio sistema elettorale. Per conservare un diritto o un privilegio bisogna però saperne usar bene ed a proposito. Ora siamo ad un momento decisivo. Tutti sono d’accordo che la graduazione degli elettori in quattro corpi elettorali non è più sostenibile. Già nel 1913 tutti i partiti dichiararono nel consiglio municipale cittadino che accettavano il mantenimento dei 4 corpi, solo come un’imposizione del governo, il quale, com’è noto, avrebbe negato la sanzione ad una riforma più radicale. Quale cosa più naturale che, caduto il governo austriaco, la nostra rappresentanza si ricordi di poter ora attuare liberamente il suo programma? Noi plaudiamo quindi di cuore all’iniziativa presa dal gruppo popolare dì proporre in consiglio una riforma elettorale che, in quanto a criteri di larghezza, di modernità e di saggezza, ci dia il primato in confronto delle altre città italiane. Ma la proposta riforma non è soltanto da salutarsi per le buone innovazioni che introduce: essa è sovratutto da riguardarsi come l’unico mezzo che abbiamo a disposizione per mantenere una delle principali prerogative delle città autonome. È chiaro infatti che il nuovo consiglio municipale dovrà venir eletto con un nuovo sistema, cioè col suffragio eguale. Ora questo nuovo sistema o viene introdotto dal consiglio cittadino stesso, salvaguardando l’integrità del proprio statuto, o viene imposto dal di fuori per legge o decreto dello stato. Vogliono gli attuali consiglieri di Trento arrivare a quest’ultima conclusione? Speriamo di no. Sarebbe stranissima ironia e pessimo esempio per tutte le rivendicazioni autonomistiche in genere e risulterebbe addirittura paradossale che il sen. Zippel , chiamato a far parte del consiglio dell’associazione dei comuni italiani, perché vi rinforzasse la corrente autonomistica, dovesse presiedere un consiglio che rinnegasse una delle prerogative più caratteristiche della sua autonomia. Riteniamo quindi per certo che tutti i consiglieri comunali vorranno chiudere degnamente il periodo della loro funzione, adattando all’esigenze dei tempi le forme del municipalismo autonomo; la discussione incidentale che s’è fatta a proposito in seno alla rappresentanza di Rovereto ci fa anzi sperare che l’esempio di Trento verrà seguito anche dalla città del Leno. A chi nutrisse ancora qualche dubbio sull’opportunità della riforma, ci permettiamo ricordare che essa è ancora la via più breve e più sicura per arrivare al rinnovamento dei consigli municipali. Infatti, a parte qualsiasi altra considerazione, il governo ha dichiarato (e noi abbiamo chiesto) che notevoli modificazioni delle leggi vigenti non siano introdotte prima che le terre redente non abbiano eletti i propri deputati. Bisogna quindi che venga proclamata prima l’annessione, che vengano fatte le elezioni politiche, poi che venga introdotto il nuovo sistema elettorale comunale e poi appena che si proceda alle elezioni amministrative. Questa via è, come ognun vede, piuttosto lunga. Applicate invece la soluzione – diremo – automatica. Il consiglio municipale vota la riforma. Che difficoltà può avere il governo e di quale tempo ha esso bisogno, per sanzionare, sostituendosi alla Dieta ed alla Corona ad un tempo, con un decreto-legge, in base ai pieni poteri, una deliberazione del municipio di Trento? Nessuna, e le elezioni potrebbero aversi in breve tempo, indipendentemente dall’annessione. Né i più gelosi propugnatori dei diritti dietali avrebbero nulla da obiettare, se per una volta tanto il decreto-legge sostituisce la deliberazione dietale poiché, nel caso delle città con proprio statuto, il principio autonomistico va salvaguardato ov’esso anzitutto risiede, cioè nel libero comune. Trento, infine, si mette così alla testa della ricostituzione delle nostre autonomie locali e prenderebbe l’iniziativa costringendo lo Stato ad occuparsi in concreto di questi statuti locali, che ha proclamato suo programma di mantenere ed aumentare. 