Lo sciopero che perdura ci impedisce di annunziare e ancora meno d’introdurre quei cambiamenti e quei miglioramenti che andavamo preparando come strenna per i nostri lettori ed abbonati. Ora, rimettendone l’annunzio e l’effettuazione a tempi migliori che auguriamo prossimi, e astenendoci dal tessere panegirici del nostro giornale, ci basti ricordare agli amici ed ai lettori il progresso e della forma e della sostanza ch’esso ha fatto, la diffusione sempre maggiore, il plauso crescente ed incondizionato anche da parte degli avversari. Per assicurarcelo non abbiamo risparmiato né fatiche, né sacrifici; possiamo quindi, colla piena coscienza d’aver fatto il nostro dovere, rivolgerci agli amici ed ai fautori nostri, invitandoli a prestare tutta l’opera loro, affinché il giornale possa procedere per la via incominciata. Il congresso cattolico viennese porta i suoi frutti, e la stampa tedesca annunzia che il clero dell’Austria inferiore e d’altre provincie sè assunto direttamente, parrocchia per parrocchia, la propaganda della buona stampa. Noi non pretendiamo questo, ma ricordiamo agli amici un altro metodo efficacissimo. Ogni associazione di parte nostra dovrebbe tenere in questi giorni una conferenza sulla stampa e la conclusione pratica dovrebbe essere come e dove il giornale quotidiano potrebbe trovare sostenitori ed abbonati. Tale propaganda collettiva aggiungano i nostri amici al lavoro singolo ed alla spicciolata; sul quale anche quest’anno contiamo con raddoppiata fiducia. Chi non è compreso dell’importanza della stampa non è uomo dei giorni nostri e chi pensa a tant’altre imprese, trascurando quest’arma terribile della propaganda delle idee, lavora, come dimostra la triste pratica quotidiana in altri paesi, intorno ad una casa, alla quale verranno meno le fondamenta. 