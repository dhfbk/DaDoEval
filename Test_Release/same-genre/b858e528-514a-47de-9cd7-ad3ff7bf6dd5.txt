La rapidità travolgente della crisi americana richiede il primo posto nella cronaca pur così ricca della quindicina internazionale. Nell’estate del 1931 era Hindenburg che inviava al presidente Hoover un appello accorato: ed allora l’America rappresentava pur sempre la speranza indefettibile dell’Europa in crisi. Le banche tedesche non potevano pagare gli interessi sui prestiti contratti in America ed in Inghilterra e lo Stato non poteva pagare le riparazioni. Ebbene, dopo faticosi negoziati, quest’ultime vennero sospese, e poi ridotte quasi a zero, e i crediti si convenne di considerarli «congelati», tanto per non dir chiaro che almeno in loro riguardo, le banche e gli enti che li avevano goduti si trovavano in stato fallimentare. Due mesi dopo, e in gran parte pei debiti congelati in Germania, scoppiava la crisi inglese, meno disastrosa, più rapidamente arginata, ma tuttavia tale da indurre il governo inglese ad abbandonare la base aurea. Ora è la volta degli Stati Uniti… Già l’anno scorso si parlava di crisi americana: molte banche fallivano, altre avevano difficoltà. Intervenne allora Hoover col creare la «Reconstruction Finance Corporation», un organismo di salvataggio per le banche vacillanti. Si tapparono infatti numerose falle, concedendo naturalmente nuovi e più facili crediti. I fallimenti diminuirono, la tesaurizzazione dell’oro cessò e il pubblico americano parve rassicurato. E invece il grave male non era guarito, ma serpeggiava sotterraneo dappertutto. Ecco che un mese fa nel Michigan l’«Union Guardian Trust» dichiara fallimento, confessando di aver investito i denari dei depositanti in prestiti di bonifica e di attrezzamento agli agricoltori, i quali ora, in seguito al crollo dei prezzi, non possono più restituire il capitale e nemmeno pagare gli interessi. Sono dunque crediti congelati. Un fallimento tira l’altro, il pubblico si allarma e corre agli sportelli a ritirare i depositi. Il run assume tali proporzioni che ai primi di marzo già 33 Stati su 48 della federazione americana devono imporre una generale «vacanza bancaria», sospendere cioè per ordine del governo, i pagamenti. Il 6 marzo interviene il governo centrale e Roosevelt , oltre la «vacanza» generale delle banche, impone l’embargo sull’oro. I lettori sanno che embargo significa inizialmente proibizione ad una nave di abbandonare il porto: e qui equivale a proibire qualsiasi esportazione all’estero dell’oro e qualsiasi tesaurizzazione dello stesso prezioso metallo all’interno. Che cosa era avvenuto? Era accaduto che gli americani, valendosi del fatto che nell’America settentrionale esiste la base aurea nel senso più ampio della parola, cioè che ognuno può comperare oro alla pari, erano accorsi in massa a cambiare i loro effetti in oro sonante, per tesaurizzarlo, cioè per conservarlo nella famosa calza di lana. Del pari i creditori o depositanti esteri avevano ritirato o fatto accantonare l’oro, senza dire poi che non saranno mancati gli speculatori. Il risultato fu che la riserva aurea di quelle banche le quali negli Stati Uniti esercitano le stesse funzioni che la nostra banca d’emissione, scemò rapidissimamente. Il percento di copertura aurea in confronto dei biglietti in circolazione era il 15 febbraio ancora del 65%, ma alla vigilia dell’embargo era già del 53,5%. I timori dei depositanti erano infondati? Esagerati forse sì, ma purtroppo non senza fondamento. Un finanziere internazionale competente calcolava pochi giorni fa che i soli crediti agrari congelati presso le banche americane arrivassero a circa 600 miliardi di lire. Gli agricoltori negli anni di artificiosa prosperità, specie nel 1927 e 28, sono ricorsi largamente al credito; ed ora il prezzo della campagna è diminuito del 75%. È venuta meno quindi anche la garanzia. Si aggiungano le perdite delle banche per il ribasso generale dei titoli industriali: e si comprende l’allarme. Così non rimane che lo Stato il quale possa tentare di evitare la catastrofe o almeno di temperarne e graduarne le conseguenze. Ed ecco che tutte le differenze dottrinarie e politiche scompaiono, e il congresso unanime e il Senato con soli sette voti contrari votano giovedì, 9 marzo, una legge di pieni poteri finanziari al presidente, la quale supera perfino le autorizzazioni concesse a Wilson durante la guerra. Nel suo messaggio Roosevelt aveva domandato di poter assumere il controllo su tutte le banche, per poter decidere quali di esse fossero solvibili, perché fondamentalmente sane, e quali «riorganizzabili», e di poter emettere, quando occorresse, una moneta suppletoria senza intaccare il dollaro. «Questa legislazione – diceva Roosevelt – inizierà nuovi rapporti fra banche e popolazione». Nuovi rapporti? Sarà l’economia manovrata e diretta dall’alto nel paese classico della libertà d’iniziativa e di sviluppo! Il testo della legge votata dalle camere precisa che le banche solide si riapriranno subito, le altre verranno riorganizzate da commissari governativi: e contro i dirigenti, che avessero mancato, multe fino ai 10 mila dollari e pene fino a 10 anni! Il presidente è autorizzato a proibire l’esportazione e la tesaurizzazione dell’oro e a regolare i trasferimenti in divise estere. Intanto ancora giovedì sera Roosevelt ha prorogato la «vacanza» e l’«embargo», dichiarando che aveva bisogno ancora di un certo periodo per prendere disposizioni definitive. Ma già si sono riaperte le banche più grosse. La fiducia riprende, come lo dimostra il fatto che i provvedimenti di Roosevelt hanno permesso che il dollaro ritorni in quotazione a oltre 19. Tuttavia ora si affonderà il bisturi nel tumore e si vedrà quanto sia profondo. A Ginevra nell’ultima quindicina si è continuata la partita sulla medesima scacchiera. Più presto che non sembrasse, si riuscì dapprima a votare la risoluzione inglese contro il ricorso alla forza, subordinando questo impegno agli obblighi dei patti di sicurezza, come ad esempio, di quello di Locarno. Questo nuovo impegno generico non soddisfa però la Francia, la quale vuole si chiariscano le seguenti questioni: Che cosa avviene se l’impegno è violato? Come definire l’aggressore e con qual procedura constatare l’aggressione? Il Consiglio della Società deciderà ad unanimità o a maggioranza sul caso di mutua assistenza? Quest’assistenza in quali forme verrà data? Si è dunque prima discusso sul patto di assistenza europeo. Alla fine si sono dichiarati contrari gli Stati revisionisti e qualche altro Stato, come i Paesi Bassi, i quali non intendono aderire ad un patto, a cui non acceda l’Inghilterra. Abbiamo altra volta notato che questa si rifiuta di assumere altri impegni oltre quelli di Locarno. Alla fine il patto di assistenza venne, come principio e in via di massima, accolto dalla maggioranza dei votanti e con molte astensioni: ma questo voto, al quale non aderiscono potenze come l’Italia e la Germania, non ha – si capisce – che un valore formale. Quest’ultime potenze insistono per sapere prima a quali riduzioni sugli effettivi e sui materiali sia disposta la Francia. Ma ecco che, discutendosi degli effettivi e del materiale di guerra, la situazione si capovolge. Qui sono gli Stati come l’Italia e la Germania che insistono perché si venga ad impegni precisi, sia circa il coefficiente di riduzione degli effettivi, sia circa la riduzione dei carri d’assalto e dell’artiglieria pesante. Ma, a proposito degli effettivi, Boncour dichiara che non può far cifre, prima di sapere se e in che misura verrà accettato il patto di assistenza (ossia la sicurezza) e Massigli , quando gli si chiede d’impegnarsi per la riduzione del materiale, conclude nello stesso modo. Siamo dunque sempre nello stesso circolo vizioso. È per spezzare questo circolo che si annuncia l’arrivo a Ginevra di Mac Donald e Simon . Quali saranno le loro proposte? Si parla di tregua quinquennale, di una riduzione modesta, contrappesata dall’istituzione di un controllo societario sugli armamenti, e così via. Comunque tre sintomi confortano a sperare: l’energica iniziativa inglese, la solenne e tempestiva dichiarazione del Gran Consiglio fascista in favore della pace e della collaborazione europea, le dichiarazioni in favore della pace e della Società delle nazioni fatte venerdi alla Camera francese dal ministro degli Esteri, nonostante i discorsi allarmanti che avevano provocato il suo intervento. Le elezioni germaniche del 5 e del 12 marzo hanno dato al partito socialnazionalista una forte preponderanza, non soltanto in confronto dei partiti non governativi, ma anche in confronto dei suoi alleati tedesco-nazionali . I risultati numerici, per il giuoco della proporzionale, permetterebbero di dire che il Centro ha mantenuto i suoi seggi, che i socialdemocratici e anche i comunisti non sono stati ancora ricacciati in posizioni tali da non rappresentare pur sempre una temibile efficienza. Ma al di là delle cifre, già queste favorevolissime ad Hitler, sovrattutto per quanto riguarda gli elettori nuovi, resta il prestigio del successo morale, che ha superato ogni previsione. La coscienza di questo successo ha spinto le masse hitleriane a compiere durante le settimane una serie di «occupazioni» e di «dimostrazioni di forza». Il capo è ora intervenuto con un ordine per rivendicare unicamente allo Stato ogni iniziativa; e dissensi circa la bandiera, rivelatisi anche in una lettera aperta dei tedesco-nazionali a Hitler, vennero composti con un decreto presidenziale, il quale stabilisce che, provvisoriamente, la bandiera nazional-socialista e quella del vecchio impero, vengano issate, l’una accanto all’altra. In questa stessa settimana il governo ha integrato o prevenuto l’azione delle masse col mandare dei commissari a reggere gli Stati federali e i municipi più importanti. I governi locali hanno presentato ricorso al tribunale di Lipsia; nello stesso tempo però si sta provvedendo a costituire i governi normali col concorso delle Diete. In Baviera esistono, come già in Prussia, due governi, quello vecchio e quello commissariale, e si sta ora trattando per far eleggere dalla Dieta il governo definitivo. Disposizioni eccezionali disciplinano ancora la stampa e le riunioni ; e pare che i deputati comunisti vengano esclusi dal Reichstag, dalle Diete e dai Comuni . All’ora in cui scriviamo non si conoscono i propositi del governo circa i poteri da chiedere al Parlamento; quindi ogni previsione sarebbe prematura. Non si sa ancora se e in quanto sia richiesta una maggioranza di due terzi e se in proposito verrà cercata l’adesione del Centro. 