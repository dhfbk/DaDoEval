Facendo un giro d’orizzonte sui popoli e sui governi in quest’Europa, ripresa da tanta febbre di lotte intestine e conflitti esterni, si ha almeno la soddisfazione di constatare che i cattolici politicamente organizzati o partecipanti direttamente al governo o alla formazione dell’opinione nei paesi democratici non si trovano mai all’avanguardia dei movimenti estremi, né si accaniscono per misure di forza; spesso anzi sono elementi attivi ed efficaci in favore della giustizia distributiva e della conciliazione fra le classi e fra le nazioni. Certamente essi non vanno esenti dalle passioni che agitano il proprio paese né sempre sanno liberarsi dalle nebbie che turbano la visione serena dei governi e dei cittadini, ma si può incontestabilmente affermare che l’idea cristiana la quale influisce sulle loro concezioni e sui loro atteggiamenti, agisce come elemento di moderazione e come tendenza alla giustizia. Ciò vale – abbiamo detto – tanto per la politica interna quanto per la politica estera. È pur caratteristico che negli anni del dopo guerra i ministri sociali dei vari paesi furono sacerdoti o cattolici militanti: così il Brauns , il Tchschoffen, mons. Vass., mons. Ernszt , mons. Schrameck , don Pedro Sangro , mons. Seipel , ecc. La stessa presidenza della conferenza internazionale del lavoro venne attribuita a due sacerdoti, Brauns e Nolens . Dal punto di vista sociale ciò significa che nei momenti critici delle lotte di classe i governi hanno affidato volentieri l’arbitrato supremo di tali conflitti a uomini cattolici, manifestando fiducia nella moderazione e nel desiderio di giustizia che dimostravano di nutrire. In Olanda dopo il Nolens assunse questa parte di moderatore l’attuale capo del partito Aalbarsee , e moderatore in più vasto senso è a Praga mons. Schrameck che rappresenta in tutti i ministeri del dopo guerra la tendenza a conciliare le varie frazioni di cattolici colla nuova repubblica. Il congresso recente di Praga ha dimostrato che quest’opera ha avuto non solo l’effetto di riunire gli uomini appartenenti ai diversi partiti cattolici, che assieme hanno avuto 1.600.000 voti, ma, quello che più importa, di valorizzare presso lo Stato la forza dei cattolici, cosicché in Cecoslovacchia ove si marciava verso il conflitto fra Chiesa e Stato, oggi si è concluso coll’aggiornare sine die la separazione, pur prevista dalla costituzione. Nel Belgio, nel momento in cui si trattava di risolvere una crisi psicologica e spirituale che oramai sembrava preparare il trionfo del planismo socialista, è stato un cattolico, il Van Zeeland, che ebbe l’incarico di tentare l’ardito esperimento raggruppando in una stessa coalizione i cattolici delle due osservanze, i liberali e i socialisti. Non vogliamo certo affermare che l’esperimento Van Zeeland sia riuscito; è troppo presto per una conclusione qualsiasi, ma intanto anche questo tentativo dimostra che l’ispirazione cristiana infonde nei cattolici quella tendenza alla oggettività ed alla conciliazione che rende la loro collaborazione indispensabile sovrattutto nei momenti di crisi. E che rappresenta l’apporto cristiano-sociale all’attuale sistema di governo austriaco se non il tentativo di conciliare, come disse ripetutamente Dollfuss, le esigenze di una sana democrazia colle necessità di un regime forte e antidemagogico? Nella Spagna l’azione popolare di Gil Robles rappresenta la conciliazione dei cattolici con la repubblica, la via di mezzo fra il conservativismo monarchico e il presente sistema repubblicano. Ispirandosi alle supreme esigenze della difesa del cattolicismo e dei beni spirituali della nazione, Gil Robles ha dichiarato di voler governare «nell’accettazione leale del regime che il paese si è dato, col proposito però di riformare la costituzione per renderla conciliabile colla coscienza cattolica degli spagnoli». Anche qui un sano realismo, la tendenza a comprendere le esigenze moderne senza intaccare le grandi basi del passato, e il concetto della giustizia sociale, portano i cattolici ad un atteggiamento centrale e costruttivo che li rende moderatori del paese nei momenti di pericolose transizioni. Noi siamo un partito, disse una volta il Robles, fondato sui principi cattolici della giustizia sociale, della carità e della solidarietà cristiana e dobbiamo tradurre nei fatti i principi che noi professiamo. La stessa tendenza di equilibrio e di moderazione riporta mons. Korosec al governo di Jugoslavia. Egli rappresenta un atteggiamento intermedio fra il centralismo serbo e l’autonomismo croato. Molti cattolici non saranno d’accordo con lui, ma non possiamo negare che il suo atteggiamento si ispira ad un concetto di equilibrio che egli crede raggiunto nel decentramento regionale dello Stato unitario jugoslavo. E che dire degli uomini politici cattolici svizzeri quali il Motta , il Musy e l’Etter ? Il Musy essendo nel 1926 presidente della Confederazione, spiegò una volta il nome di conservatori così: «Quello che noi conserviamo sono le istituzioni più democratiche del mondo e socialmente non siamo certo dei conservatori sociali quali possono dirsi i liberali impenitenti». Quanto al Motta è troppo nota la sua attività nella politica interna svizzera e in quella internazionale per far trionfare il principio dell’intesa e della conciliazione. Si dirà che Oliveira Salazar, professore universitario cattolico , faccia una eccezione a tale regola? Sarebbe giudicarlo falsamente. Egli venne bensì chiamato al governo dopo che un colpo di stato militare ebbe instaurata nel Portogallo la dittatura, ma quest’uomo mite non ha nulla del dittatore nel senso che voleva il Sorel. In tutta la sua attività si nota lo sforzo di guadagnare la fiducia del paese con la persuasione e con l’esempio di una eccezionale correttezza morale. Vi sono molti in Portogallo che non accettano il regime autoritario, ma che simpatizzano tuttavia per il Salazar, uomo che a 45 anni gode già di un immenso prestigio morale. Egli ha proclamato che i poteri dello Stato non devono essere arbitrari né onnipotenti, ma «guidati ed imitati dalle leggi della giustizia e della morale cristiana, leggi dunque superiori ai diritti dello Stato, agli interessi generali della nazione e alla persona dei dirigenti». Ecco un programma che indica lo sforzo di temperare e conciliare libertà e autorità, autonomia personale e interesse nazionale. Ecco dunque anche il Salazar su quella aurea via mediana, che è la caratteristica e il merito degli attuali uomini politici cattolici. Che cosa dire dei cattolici germanici da Wirth a Brüning, uomini costretti a vivere attualmente in esilio? Nella politica interna il Centro si è logorato nello sforzo di superare gli estremi e di condurre la nazione per le vie della moderazione e dell’equità. Nella politica estera molti cattolici francesi deplorano oggi di non aver potuto o saputo corrispondere alla loro tendenza di pacifica collaborazione verso tutto il mondo e in particolare verso la Francia. In un periodico francese abbiamo letto recentemente e non senza commozione le seguenti parole del padre domenicano A. Delorme: «Nella politica estera, è certo che, a più riprese, i governi cattolici tedeschi hanno lavorato al consolidamento della pace ed hanno apportato la loro collaborazione a tutti gli organismi capaci di imporla al mondo. Ma anche là essi non furono capiti, né dai loro compatrioti, né da certe altre nazioni. La pace mondiale, tutti lo ripetono – e chi lo sa meglio della Santa Sede? – dipende in gran parte dalle relazioni franco-tedesche. Nulla stabilirà meglio questa pace tanto desiderata di un’intesa leale fra queste due nazioni. Ora che la distanza del tempo meglio permette di scoprire il nesso delle cose, noi possiamo forse renderci conto che l’ultimo cancelliere cattolico ha veramente cercato di stabilire con la Francia rapporti che avessero preparato degli accordi duraturi. Ciò che egli cercava era un incontro su d’un terreno che egli giudicava il solo praticabile: il cattolicesimo. Egli aveva sognato che da una parte e dall’altra ci si sforzerebbe di salvare di comune accordo la civilizzazione cristiana, sotto l’ispirazione, non apertamente sollecitata, ma francamente e profondamente accettata, della Santa Sede. Ma per riuscire egli avrebbe dovuto risalire nel proprio paese tutta una corrente ed egli non poteva farlo se non trovandosi di fronte, dall’altra parte della frontiera, a persone e gruppi che avessero potuto comprenderlo. Egli si lamentava a volte di non averli incontrati. Ebbe delle grandi speranze; così i suoi amici di Germania e di Francia. E un giorno si procedette così avanti, da potersi credere alla vigilia di un definitivo successo, che sarebbe stato forse un trionfo per il cattolicismo. Non è ancora giunta l’ora per dire perché tutto fu spezzato e quale fu la serie di disillusioni che succedettero a questa speranza: «la salita del Calvario» poté dire, senza esagerazione, uno di quelli che hanno meglio seguito e capito questi avvenimenti. Di chi la colpa? Si risponde: delle circostanze. Ciò è troppo facile. Quello che mancò, da una parte e dall’altra, fu la fiducia nell’ideale come costruttore di realtà, è la carità, è lo sforzo di capire: in una parola, è lo spirito cristiano. È passata un’ora che i cattolici francesi non hanno vissuto. La rivedremo noi?». Ciò non vuol dire che la concezione universalistica cristiana diminuisca nell’uomo politico l’interessamento per la sua patria. Lou-Tseng-Tsing ministro degli affari esteri per lunghi anni nella Cina repubblicana, anzi per un anno presidente del consiglio dei ministri, divenuto padre Lou nell’abbazia benedettina di S. Andrea, eleverà dal fondo del suo chiostro la sua voce per far intendere al suo paese vittima dell’invasione, la dottrina cattolica, scrivendo su «l’invasione e l’occupazione della Manciuria, giudicata alla luce della dottrina cattolica cogli scritti del cardinal Mercier ». E confesserà che nulla lo ha più profondamente commosso del celebre messaggio del papa «al grande nobile popolo cinese» nel quale Pio XI dichiarava di avere «piena fiducia che le aspirazioni legittime e i diritti di una nazione, numericamente la più grande della terra, una nazione di cultura antica che ha conosciuto grandezze e splendori, saranno pienamente riconosciuti». È per questo che anche oggidì da questa rubrica internazionale sentiamo di poter esprimere la sicura fiducia che i popoli cattolici di tutti i paesi anche di fronte al presente conflitto sappiano esercitare quell’influsso di equità e di moderazione e rispettare la giustizia, senza mancare alla carità, legge universale del consorzio umano e fondamento della repubblica cristiana. Ciò vale anche per gli scrittori e per gl’intellettuali di tutti i paesi, i quali hanno il sacro dovere di fare uno sforzo di reciproca comprensione. Se di qua converrà sforzarsi di capire le ansie di chi teme il crollo di un sistema collettivo, che dovrebbe impedire l’appello alla forza e le guerre – sistema preconizzato già da Benedetto XV –, di là bisogna cercare di comprendere le esigenze di tutti i popoli in un’equa distribuzione delle risorse terrestri, quale auspicò solennemente Pio XI e invocano oramai gli spiriti più eletti e più antiveggenti del mondo. 