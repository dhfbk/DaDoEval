Secondo il progetto di Gautsch il Trentino veniva diviso in otto mandati territorialmente continui, senza distinzione alcuna fra città e vallate. Questo progetto, malgrado l’evidente parzialità a favore della città di Trento, la quale contando assieme al territorio del suo giudizio 36.000 abitanti, ebbe un mandato in confronto a collegi delle vallate di 52.000 abitanti, s’avvicinava tuttavia di gran lunga più che in altri paesi al concetto integrale del suffragio universale eguale. I collegi in massima erano fatti in modo che ogni trentino, foss’egli ricco negoziante o povero contadino, esercitava i suoi diritti politici in modo eguale. Ciò non piacque al partito liberale trentino, in cui ora predominano i radicali, poiché da un suffragio giusto ed eguale essi temono la condanna del loro frasaiolismo e del loro nullismo. Essi desideravano che per i luoghi, ove essi tengono ancora il mestolo in mano, si creassero dei privilegi e, in unepoca in cui il progetto Gautsch non era ancora comparso, si dichiararono per le proposte, dell’on. de Grabmayr, il quale richiedeva un trattamento di favore per i luoghi abitati dalla borghesia liberale tedesca. L’on. de Grabmayr, nobile del grande possesso, voleva dei feudi tedeschi e l’Alto Adige reclamò i medesimi feudi per la borghesia liberale trentina. Ma... c’era un ma. L’on. de Grabmayr si era sempre dichiarato contrario al suffragio eguale, agiva quindi coerentemente ai principii propri; i liberali radicali trentini invece s’erano dichiarati, specialmente per bocca delI’on. Silli, fautori senza sottintesi di un suffragio eguale . Noi allora abbiamo protestato e scoperta la commedia ! E i radicali, dopo aver balbettato delle magre scuse, rimisero dalla vergogna le pive nel sacco. Ed ecco che si pubblica finalmente il progetto Gautsch, secondo il quale i desideri prepotenti dell’Alto Adige restano incompiuti. Che fa allora la stampa radicale? Messa al dubbio o dichiararsi contro il suffragio eguale o di applaudire ad un progetto che, per esser giusto, non doveva corrispondere ai propri interessi, tace e fa come se si trattasse di cosa che non la riguarda. Che cosa fa l’on. Silli? Ai 12 aprile egli tiene una conferenza politica a Trento e si occupa alla lunga e teoricamente del suffragio universale, ma invano nella relazione ufficiale dell’Alto Adige voi cerchereste una parola che riguardi direttamente e in concreto la distrettuazione dei collegi nel Trentino secondo il progetto Gautsch. I signori col tivavano in cuore la segreta speranza che tutto andasse a rotoli e che venisse un altro ministero a salvarli. E il ministero venne. Nessuno sa quello che accadde intanto dietro le quinte e l’Alto Adige e il Popolo, giornali tanto facili altra volta ad invocare la luce, i comizi, la discussione, tacquero. Non si aveva il coraggio di dire quello che si intendeva di fare. Venne il principe Hohenlohe e malgrado che pubblicamente nessuno si fosse opposto alla distrettuazione Gautsch del Trentino, anzi che la maggioranza si dichiarasse in favore di essa, Hohenlohe modificò la distrettuazione e precisamente a favore dei liberali. Meno male, se si fosse seguito qualche principio, come divisione fra popolazione urbana e rurale, oppure divisione tra popolazione industriale e del contado. Ma la distrettuazione Hohenlohe non segue che il principio di creare dei privilegi per i mandatari del partito liberale. Per il Trentino infatti si crearono due collegi cosiddetti urbani di Trento città, e di Rovereto, Ala, Mori, Arco, Riva. I distretti giudiziari invece rispettivi di questa città e borgate vennero tagliati fuori dal nesso territoriale e messi in altri collegi. Che principio s’è seguito? Nessuno, se non quello di creare due feudi sicuri per i liberali. Non si è seguito il principio della divisione netta fra collegi urbani e rurali, perché tutte le altre città e borgate come Levico, Mezzolombardo, Cles, Pergine, Borgo, Tione ecc. vengono lasciate unite ai rispettivi giudizi distrettuali. Non s’è seguito nemmeno il principio di dividere i collegi industriali da quelli del contado, perché Mezzolombardo, Cles, Pergine ecc. sono per lo meno altrettanto industriali di Mori, Arco, ecc.. È evidente quindi che non resta altra ragione che quella di voler ad ogni costo favorire un partito. Questo salvataggio dei mandati liberali è tanto più vergognoso, quando si dia uno sguardo alle cifre. Trento con 24.868 abitanti (compresi tutto il militare e i forestieri) riceve un mandato, mentre il collegio elettorale di Tione, Stenico, Condino e Vezzano conta 47.000 abitanti. Così il collegio di Rovereto, Arco, ecc. (città) consta di 31.565 abitanti, mentre per es. Cavalese, Fassa, Primiero e Strigno sorpassano i 46.000 abitanti! E i confronti potrebbero continuare! A questo modo, contro ogni principio di giustizia e di equità, si sono creati due feudi liberali e la Lega democratica di Trento ha avuto la sua curia privilegiata! E i liberali radicali, così pronti altra volta a protestare contro le ingiustizie dell’«imperiale Governo» ora tacciono. Anzi no, spingono l’impudenza a tanto d’accettare la pagnotta che il Governo offre ai terribili... irredentisti. L’Alto Adige di sabato stampa: «Non possiamo dolerci se non viene preclusa al partito liberale nazionale la possibilità di partecipare anche in futuro alla lotta in difesa dei nostri diritti». Questa dichiarazione vale un Perù e preghiamo i lettori di voler imprimersela bene a mente, poiché l’Alto Adige con essa vi ammette che senza i privilegi regalati loro dal Governo, sarebbe stata preclusa la via ai radicali di conquistare dei mandati, tale è la bancarotta di questo partito di fronte al popolo! In secondo luogo la dichiarazione dell’Alto Adige fa capire che i liberali accettano la pagnotta governativa per amore della... difesa nazionale! Raccomandiamo quest’argomento a tutti quei propagandisti nazionali che si recheranno nelle campagne per combattere il Volksbund. Si presentino i liberali e dicano: Noi, o campagnoli, vi abbiamo decurtati dei vostri diritti civili perché possiate godere d’altro canto la nostra tutela nazionale. Con questi argomenti la democrazia liberale renderà alla causa nazionale i più cospicui servigi. L’Alto Adige annuncia poi che il baron Malfatti intende di presentare nella commissione elettorale delle proposte di modificazione per il collegio dei distretti giudiziari di Rovereto, Trento, Civezzano e per quello dei distretti di Cavalese, Fassa, Primiero e Strigno. Speriamo che le proposte di modificazione al progetto Hohenlohe siano più efficaci di quelle presentate dall’on. baron Malfatti nella questione universitaria. (!) Ciò sarà tanto più facile, in quanto che il baron Malfatti, ha degli amici nell’attuale ministero, tutta brave gente della sinistra tedesca come l’on. Marchet , ministro dell’istruzione e l’onorevole Derschatta. Intanto: evviva il suffragio universale liberale del Trentino! 