Sulla questione sollevata dall’onorevole Nenni, naturalmente spetta alla Camera decidere. Quanto al mio pensiero, dichiaro che ho tutto il desiderio di collaborare a che si dia attuazione alle norme della Costituzione e soprattutto si approvi il disegno di legge, già in discussione, sulla Corte costituzionale, e si ponga all’ordine del giorno il disegno di legge sul referendum, che senza dubbio è molto importante. Tuttavia, non mi sembra che in questo momento sia opportuno o necessario fissare un calendario dei lavori. Bisogna pure che abbiamo gli occhi aperti alle necessità contingenti della vita politica, così come si svolge. L’onorevole Nenni ha accennato alle leggi elettorali, alle quali riconosce la precedenza. Io aggiungo che vi è anche il dibattito sulla politica estera, provocato dalla mozione Giavi, alla quale è prevedibile saranno abbinate altre interpellanze o mozioni. Vi è poi il problema del prestito, che al Senato è stato discusso ieri, e che verrà sottoposto successivamente all’esame della Camera, la cui urgenza, implicando esso scadenze di termini, non ha bisogno di essere dimostrata. Quindi, senza disconoscere in nessuna maniera una precedenza di carattere – diciamo così – gerarchico ai problemi costituzionali, direi di non fissare fin da oggi un calendario, che dovremmo probabilmente dopo poco tempo sconvolgere: abbiamo la discussione sul disegno di legge di perequazione tributaria, che sarà ripresa la settimana ventura, abbiamo le leggi elettorali, che prenderanno qualche seduta, abbiamo soprattutto la discussione di politica estera, tutti argomenti che non saranno esauriti prima delle feste natalizie. Quindi, se si vuol conoscere il mio pensiero, direi di aspettare un po’ prima di fissare questo calendario, e di fissarlo eventualmente quando avremo esaurito la discussione su quelle leggi sulla cui urgenza siamo tutti d’accordo. 