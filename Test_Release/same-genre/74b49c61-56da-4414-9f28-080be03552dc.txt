Roma, 22. Nel pomeriggio, sperduti in mezzo ad una folla enorme e cosmopolita che sboccava da tre lati nella piazza di S. Pietro, l’on. Cingolani ed io abbiamo accompagnato don Sturzo nell’andata in Vaticano. Siamo proceduti a stento fino all’obelisco, ove una massa più fitta s’era come accampata a guardare in alto verso quelle due finestre nelle quali questi ultimi giorni e quest’ultime notti si erano fissi tanti sguardi ansiosi. Ma di lì, fino al portone di bronzo, la fiumana faceva ressa così che si poteva procedere solo ad ondate. Tuttavia abbandonandosi al flusso periodico della massa si sarebbe arrivati alla porta fatale relativamente presto se don Sturzo, già riconosciuto e indicato a dito, non fosse stato circondato subito dalle attenzioni, dagli omaggi, dalle strette e dalle… gomitate intenzionalmente amichevoli di centinaia di più o meno ignoti fratelli di tutte le provincie d’Italia. Non fu certo irriverente pensiero il mio se anche durante il pellegrinaggio di lutto per il Sommo Sacerdote, abbozzai, come lo permetteva l’ondeggiare della folla, questo ragionamento: questo sacerdote smilzo e nullappariscente, pur lavorando su di un terreno laico ha riguadagnato alla veste talare un prestigio che nessun’apologia sarebbe valsa a ricondurre alla primiera altezza, dopoché la si era per tanti anni disprezzata e lasciata insultare. O tempora, o mores! Muore il pontefice romano, ministri d’Italia si mescolano fra la folla peregrinante e dolente, e un prete, professore di un seminario siciliano, alunno dell’università gregoriana – lo ricordo perché proprio adesso abbiamo salutato il cardinale Billot – attraversa piazza S. Pietro, assieme alla presidenza del gruppo parlamentare, per deporre ai piedi del Padre estinto l’omaggio di devozione e di fede del più grande partito costituzionale italiano. Noi ci guardiamo attorno in questo anfiteatro in cui i secoli che scomparvero nell’abisso del tempo, sembra si siano dati un ultimo convegno, per lasciarci una loro orma marmorea, e chiniamo il capo, confusi e umiliati per l’inanità degli sforzi umani e la povertà delle nostre costruzioni e previsioni politiche… Automaticamente, quando salivamo la gradinata, il mio pensiero si staccò dalle considerazioni generali e volò alla mia terra natia. Di qui ero passato in un momento decisivo per la nostra regione, nella primavera del 1915, alla vigilia della guerra. Vidi allora il segretario di Stato ed altri prelati, ma chiesi anche un’udienza a Benedetto XV, che allora si diceva ancora il papa nuovo. L’udienza fu lunga e cordialissima . Com’era la natura del mio compito, parlai ed ottenni affettuosa risposta circa interessi religiosi ed ecclesiastici, ma la conversazione che il Sommo Pontefice protrasse con grande affabilità, cadde, com’è naturale, sulla guerra europea e sulle sue vittime. Ora, benché il papa, com’era prevedibile, si esprimesse colla più rigida oggettività e colla maggior precauzione e io stesso comprendessi il dovere di essere discreto al massimo grado, potei ritrarre dal suo dire non solo la chiara convinzione ch’egli soffriva immensamente di non trovar modo di salvare il Belgio, ma, quello che mi toccava più davvicino, che Benedetto XV intravedeva tutta l’angosciosa situazione dei suoi figlioli delle terre allora irredente e che ne comprendeva le naturali aspirazioni. Ero entrato nella biblioteca del papa, accompagnato fino alla porta da un prelato tedesco, ch’era in quel giorno di servizio, e che più tardi doveva acquistare una così sfavorevole fama politica e quel monsignore m’aveva parlato della guerra e della neutralità che ne avevo provato vivo disgusto. Tanto più sollevato uscii dall’udienza del pontefice ove, pur senza che fosse turbata quella riservatezza di linea che s’era imposta la S. Sede, avevo sentite risuonare delle vibrazioni che venivano da un paterno cuore italiano. Quell’udienza mi fu di conforto in tutte le ore tristi che seguirono poi. E quando scoppiò il conflitto fra il governo austriaco e il vescovo di Trento, nessuna pressione che fu messa in atto anche da parte ecclesiastica mi fece mai dubitare del senso di giustizia, dell’intuito e del cuore di Benedetto XV. E chi ha avuta la sorte di frequentare come me l’eroico esule di Heiligenkreuz, sa che le parole di Benedetto XV, arrivate attraverso l’Europa centrale in armi e apparentemente trionfatrice, alimentarono in mons. Endrici quella forza che lo doveva fare l’antesignano e il più illustre rappresentante della resistenza morale del Trentino. Onde salendo l’ampia scalea, su cui in questo momento salgono e scendono i diplomatici o i figli illustri di grandi paesi, io, modesto figlio delle nostre montagne, porto il tributo di riconoscenza di una piccola regione, che, sotto il pontificato di Benedetto XV, ha avuto la fortuna di unificare in un solo affetto la devozione per il vicario di Cristo e l’amplesso della patria italiana. (d) 