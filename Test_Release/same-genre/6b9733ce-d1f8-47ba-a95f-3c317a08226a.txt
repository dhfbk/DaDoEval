Una speculazione in grande stile è stata inscenata dalla stampa fascista e filofascista intorno ad una frase che sarebbe stata pronunciata dall’on. Degasperi nel suo discorso pronunciato la settimana scorsa a Trento. Il grido di allarme è stato lanciato dal Messaggero e raccolto dai compiacenti giornali fiancheggiatori. Difatti il Messaggero di ier l’altro riferisce alla Giustizia di Milano, la quale aveva riprodotto una parte del discorso pronunciato, come dicemmo, domenica scorsa a Trento, «una parte saliente, dice il Messaggero, che ci era sfuggita e che era, crediamo, sfuggita alla grande maggioranza del popolo italiano, per il fatto che essa non era apparsa nei sunti pubblicati dai vari giornali». Ora il quotidiano del mattino la riproduce «perché le parole del deputato popolare devono essere conosciute in tutta la loro portata» e vi fa seguire una grave insinuazione accusando l’on. Degasperi «di avere accennato a precisi brogli» e di «essere entrato in un campo che esitiamo a qualificare ma che indubbiamente esula e va assai lontano da quello in cui dovrebbe esercitarsi l’opera di coloro che proclamano la necessità di normalizzare il Paese». La cosiddetta «parte saliente» – secondo il testo riprodotto dal Messaggero, sarebbe questa: «Gli italiani disprezzano il Parlamento: bisognava che lo perdessero, perché ne sentissero la necessità. Se gli italiani avessero vissuto la storia di altri popoli, se avessero, per esempio, assistito allo sbocciare delle situazioni verificatesi in Austria, quando dopo due anni di clausura parlamentare e di internamenti, il colpo di rivoltella di Adler contro Stürgk faceva riaprire la Camera, si sarebbero amati di più e avrebbero curato l’organo della propria espressione politica e l’avrebbero difeso dalle umiliazioni e dagli attacchi, …oggi non si troverebbero politicamente in un vicolo di cui non trovano l’uscita». Mala fede a prova metallurgica Il Popolo, così ribatte la maligna insinuazione: Per dimostrare la perfida malafede dell’organo perroniano ci basti rilevare 1. che il Popolo del discorso di Trento ha riferito un larghissimo sunto che si può dire il testo, senza omettere nessun passo saliente; 2. che il Messaggero inserisce nel discorso Degasperi di Trento una corrispondenza che la Giustizia pubblicava da Biella a proposito di una conferenza tenuta dal Degasperi ai popolari di quella città (vedi Popolo di ieri); 3. corrispondenza che non costituisce né il testo né un sunto, ma riferisce, probabilmente a traverso terze persone (poiché la conferenza era tenuta ai tesserati del P.P.I.), in forma indiretta e del tutto approssimativa in pochi periodi il contenuto di una conferenza di un’ora. Quindi niente discorso di Trento; e in quanto a Biella né parte saliente, né parole in tutta loro esatta portata, né comunque, parole pronunciate dall’on. Degasperi. Chiarito questo, più per provare la perfidia del Messaggero che per difendere da sì ridicole accuse l’on. Degasperi, aggiungiamo che, a nostro spassionato avviso, anche il periodo della corrispondenza della Giustizia, riportato dal Messaggero non offre alcun ragionevole pretesto alla sua farisaica indignazione e alle sue ipocrite preoccupazioni per la normalizzazione del paese. Un commento della «Giustizia» La Giustizia rileva la cosa e fa questo commento: Per non perdere l’abitudine la stampa fascista scaglia oggi i suoi fulmini contro il segretario popolare on. Degasperi. L’attacco, identico nella sostanza e quasi nella forma in tutti i giornali fascisti, pare partito dalle alte sfere. Colpa: il resoconto dato dalla Giustizia di un discorso tenuto dall’on. Degasperi, nel quale questi, a proposito della valutazione del Parlamento, accenna ad un fatto storico: l’attentato di Adler contro il ministro Stürgkh. Ira di Dio! Il popolare on. Degasperi ha accennato ad «un preciso bersaglio». Inutile dire che fraternamente il Corriere d’Italia, cattolico-fascista, si è messo della partita ad insinuare l’accusa contro l’on. Degasperi. Quindi dopo aver riferito la risposta del Popolo soggiunge: Ma quanto buon gusto e quanta buona fede hanno questi signori ad attribuire ad uno scavezzacollo come l’onor. Degasperi propositi di quel genere? Il deposito dei pretesti è veramente inesauribile nel campo fascista! Le menzogne del «Popolo d’Italia» Alla malafede del Messaggero si aggiunge quella della stampa fascista. Secondo il Popolo d’Italia, l’on. Degasperi durante la guerra non sarebbe stato né perseguitato, né sospettato e il suo irredentismo non sarebbe stato che postumo. Non è il caso di scomporsi per simili panzane, perché la figura dell’onor. Degasperi venga lontanamente sbiadita. Certo fango e certa accredine non sporcano, né tampoco raggiungono colui che ha testimone indiscussa del suo passato, l’azione costante e disinteressata spesa per il bene pubblico e per la redenzione del suo paese. Comprendiamo invece il motivo di certe manovre che si dicono partire da alte sfere e ci spieghiamo benissimo il machiavellismo dell’organo mussoliniano. Certi uomini, che hanno saputo reggere al giogo austriaco con sicura fermezza e che sanno con pari dirittura soffrire e combattere contro la pressione odierna, non sono comodi per la politica dalle schiene curve e dai facili avalli rappresentati da una tessera o da una divisa. L’on. Degasperi ha sempre avversato questi sistemi e nella integrità della sua vita pubblica non ha esitato a scegliere, ieri come oggi, fra la libertà e la dittatura, fra la giustizia e il favoritismo. Ecco perché oggi, approfittando di una menzogna, come chiaramente è dimostrato dal Popolo, si tenta di inscenare una montatura che ci lascia perfettamente sereni. A sua volta il Popolo, ritornando ieri sull’argomento, così scrive: «Tutti gli ufficiosi di ieri, dall’Idea Nazionale al Corriere d’Italia, hanno seguito il Messaggero nell’attacco contro Degasperi. Evidentemente non si trattava di una malignità originale dell’organo dei fratelli Perrone, ma di una parola d’ordine venuta o da Palazzo Chigi o dal Viminale. Perciò giriamo al mandante la risposta che abbiamo data ieri al Messaggero. Ai servitorelli più o meno sciocchi, il nostro disprezzo. Ai padroni, tre parole soltanto: Siete in malafede! Tanto più che il Popolo d’Italia ha creduto opportuno, per la circostanza, di riservire caldi i cavolacci dell’«austriacantismo» e simili fandonie a lui ben note come tali. Del resto dal miles fluitans in veste di Arlecchino non si accettano lezioni di nessun genere. Orano, per esempio, ha fatta la guerra contro l’Austria dai tavolini del Gambrinus a Firenze… All’attacco al nostro direttore fa un commento anche il Corriere del mattino concludendo con queste parole: «Ma addirittura beceresco e turpe è il linguaggio del Popolo d’Italia di ieri – come e peggio dell’Avanti! di un tempo – dove si parla di “leccapiattini”, si parla di “signor Degasperi” anziché on. Degasperi, si cerca di denegare la sua magnifica figura di combattente per l’italianità mettendola in contrasto con quella del suo maestro il Principe Vescovo Mons. Endrici. Ma l’attacco volgare, che definisce solo la bassezza dell’animo che lo ha dettato, non diminuisce d’un iota la statura morale dell’on. Degasperi, la sua schietta e pura italianità, la sua fierezza e la forza nel combattere l’attuale stato di cose. È l’altezza e il successo di questa battaglia che unicamente esagita l’animo non tranquillo degli avversari». 