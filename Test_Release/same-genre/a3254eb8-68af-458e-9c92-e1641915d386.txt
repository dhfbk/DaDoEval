Il francobollo nazionale . Ai 18 maggio 1906 pubblicavamo nel nostro giornale che l’Unione popolare trentina per opporre al francobollo del Tiroler Volksbund qualchecosa di simile aveva deciso di emettere un francobollo nazionale. Notammo allora espressamente che l’Unione popolare intendeva di far opera meramente nazionale fuori dei partiti e che, per quanto l’iniziativa fosse sua, sarebbe stata pronta a disporre del ricavato netto della vendita dei francobolli d’accordo o magari sotto la direzione di un Comitato che eventualmente si costituisse fra i deputati. Per comprendere quest’ultimo accenno, conviene sapere che ancora prima che si raccogliessero i deputati per trattare, secondo la proposta del Trentino, della invasione del Volksbund ed in genere del momento politico presente, si era vagliata l’idea se invece della fusione dei partiti nella Lega Nazionale , fusione che incontrava gravi difficoltà, non fosse più opportuno per il momento costituire un comitato fra i deputati dei due partiti, il quale documentasse di fronte agli avversari nazionali l’unione degli intenti e dei propositi, per quanto riguarda la difesa nazionale, e servisse anche da anello fra le diverse tendenze in casa nostra, quando fosse necessario uno sforzo comune. Quest’idea del «comitato di deputati pro difesa nazionale» venne lanciata anche nel congresso dei deputati trentini, quando si vide che la fusione nella Lega nazionale non incontrava l’appoggio di molti. E precisamente l’idea del comitato venne proposta al congresso da un influente deputato liberale, l’on. Stefenelli Antonio di Riva. Siccome però i deputati dei due partiti dichiararono di dover prima affiatarsi con propri amici politici, rimise la decisione ad una prossima assemblea. In quell’occasione anzi vi fu un deputato dei nostri, il quale disse a chi di dovere che il contegno dell’Alto Adige, il quale cercava di mettere addirittura il coltello alla gola del nostro partito al grido: «o entrate nella L. N. o vi diciamo traditori della patria», non era certo, comunque la si pensasse, il miglior modo di cercare un’intesa. Intanto, come dicemmo, la decisione venne sospesa e nel comunicato per il pubblico non se ne parlò che in termini molto generali. L’Alto Adige però, benché organo responsabile di un partito politico e portavoce diretto d’almeno due deputati, ricominciò la campagna per la sua idea, non accennando neppure ch’era stato proposto un altro mezzo per l’unione nella difesa nazionale. Così, quando uscì la proposta nostra per l’emissione di un francobollo nazionale in opposizione a quello tedesco, si preferì tacere su tutta la linea. Tacere è divenuto da poco in qua il sistema dei «democratici». Tacere quando l’opinione pubblica li accusa di turlupinarla col suffragio universale, tacere quando l’opinione pubblica li accusa di atti inquisitoriali contro la libera fede artistica di un impiegato municipale , tacere quando tutti reclamano luce sulle intenzioni loro circa il tram di Fiemme, tacere quando si criticano le loro imprese comunali, tanto che il silenzioso d.r Erardo Ognibeni ha dovuto oramai cedere ad altri la fama dei suoi silenzi eloquenti. Tacere, ma intanto lavorare nell’ombra e procacciarsi dall’«imperiale» governo il salvataggio dei propri mandati con una distrettuazione artificiosa ed ingiusta, erigere un tribunale di inquisizione contro il prof. Oberziner, tenere ben stretto il progetto di Fiemme e seppellire nel celebre «cassetto democratico» tutti i memoriali che capitassero in proposito... ma via, cosa c’entra tutto questo col francobollo? – Oh nulla, si tratta però d’un sistema e, volevamo dire, che anche questa volta il sistema è stato mantenuto. L’Alto Adige tacque completamente sull’iniziativa nostra; ma si procurò invece che la Lega nazionale ne prendesse una simile ed ora trapela che, in via privata, se ne parlò a Pirano , naturalmente non dai... trentini, veh!, ma dai... dalmati. E la stampa tacque. Intanto che è che non è, tutt’ad un tratto gli egregi scrittori dell’Alto Adige diventano loquaci. Giovedì 21 giugno avevamo pubblicato che il «francobollo nazionale» emesso dall’«Unione popolare» sarebbe presto un fatto compiuto. Apriti cielo! Gli scrittori dell’Alto Adige sono in orgasmo e vi stampano nel numero di giovedì sera come qualmente esista una vecchia, antichissima proposta, quella cioè che la «Lega Nazionale» si faccia editrice di un «francobollo nazionale». «Pare però che le stelle siano state avverse a questa proposta fin dalla nascita, perché è ancora allo stadio di crisalide... povera, malaticcia, abbandonata, e non si risolve a sbocciare». Infine però gli scrittori dell’Alto Adige si consolano perché in loro «è radicata la convinzione che la proposta stessa sia già stata presa tacitamente in considerazione e che verrà ben presto attuata dall’indefesso e laborioso presidente, dal gentil poeta triestino, Riccardo Pitteri»! Quand’ecco – e qui cominciano i disgraziati contrattempi degli egregi colleghi dell’Alto Adige – «avevano appena scritto le succitate brevi righe» (Alto Agide, n. 140) che capita in redazione il fattorino col Trentino, cioè no, colla Voce Cattolica, poiché i lettori devono sapere che per doverosi riguardi noi facciamo un’edizione speciale tutti i giorni, coll’antico titolo, per le redazioni della Bozner Zeitung, del Tiroler Tagblatt, dell’Alto Adige, delle Innsbrucker Nachrichten e delle Stimmen e d’altri giornali di codesta categoria, cui il nome Trentino è un pugno negli occhi . Tant’è, codesto giornalaccio, si chiami come si vuole, portava proprio la notizia che l’«Unione clericale» prossimamente metterà in vendita «il francobollo nazionale». Contrattempi maledetti! «Pare proprio che le stelle ci siano avverse fin dalla nascita». E pensare che quella schifosa di Voce Cattolica proprio oggi non ci doveva capitare in mano prima di scrivere l’articolo. E sì che esce in pieno meriggio e l’Alto Agide al crepuscolo vespertino! Tant’è, concluse l’articolista dell’Alto Agide, e scrisse che il fatto che l’«Unione popolare» emette un francobollo nazionale non è che «una ragione di più perché la “Lega Nazionale” abbia ad affrettare l’esecuzione dell’idea», cioè di quell’antichissima, preistorica che sapete. «Una ragione di più?» si domandarono i lettori dell’Alto Adige quella sera. – Sicuro, interloquì un radicale al caffè Piazza Romana, o che vorreste forse che i clericali possano dire d’averne imberciata una? Piuttosto comperiamo la marca del Volksbund! Ma i contrattempi dell’Alto Adige non sono ancora finiti. Venerdì l’«Unione pol. popolare trentina» mandava a tutti i giornali una circolare in cui si pregavano i rispettivi signori direttori ad appoggiare l’iniziativa del «francobollo nazionale», dal momento che essa era apolitica e si dava la garanzia che l’impresa non verrebbe in alcun modo usata a scopi di partito. – La circolare venne stampata anche sul nostro giornale, il quale uscì alquanto in ritardo, sì che non potè essere in mano dei colleghi dell’Alto Adige che circa le 1.30. La circolare stessa invece venne loro consegnata in mano alle 2.10 minuti. Eppure i signori avevano oramai trovato tempo di scrivere una colonna di roba! Così purtroppo capitò loro addosso un altro contrattempo. Nel N. di venerdì sera dell’Alto Adige infatti si può leggere un articolo intitolato il «francobollo nazionale della Unione clericale» in cui è detto che gli scrittori dell’Alto Adige hanno letto nel Trentino (edizione come sopra) la circolare, che – e lo rilevano – non venne ancora loro recapitata. A questo modo, per questo benedetto contrattempo, l’Alto Adige è «costretto» a sopprimere la circolare e specialmente il seguente passo: «Eventualmente, qualora in corrispondenza alla proposta già fatta, si costituisce dal seno dei partiti un comitato di deputati “pro difesa nazionale” l’Unione disporrà del ricavato della vendita del francobollo, d’accordo con questo comitato». Questa innocente soppressione permette al giornale di via Dordi di dipingere la nostra iniziativa come opera di partito, «come mezzo di propaganda politica, contro la quale – così i nazionalisti dell’Alto Adige – mettiamo bene in guardia i nostri consenzienti». E più sotto: «I liberali che siano convinti dei loro principii non si presenteranno certo ad aiutare la propaganda clericale». Scrissero ed avevano «già passato alla tipografia questo trafiletto» (Alto Adige, n. 141), quando capitò loro in mano la circolare, da cui poterono rilevare che il francobollo è ben riuscito e che costa 2 centesimi... Ed ora il razzo finale. Sabato sera l’Alto Adige si faceva telegrafare da Trieste «La Direzione centrale della “Lega Nazionale” ha deliberato la sollecita emissione di un francobollo nazionale. Per il disegno dello stesso si aprirà un concorso fra gli artisti delle nostre provincie sopra norme stabilite dal circolo Artistico di Trieste». E l’Alto Adige commentava: «Meglio tardi che mai! Noi ci attendiamo che l’azione della “Lega Nazionale” si esplichi sollecitamente anche in questo campo e che l’iniziativa venga senza molto indugio attuata». Crediamo che i commenti siano inutili. Rileviamo: 1) che l’«Unione popolare» intendeva di fare opera esclusivamente apolitica, per opporsi in modo speciale all’invasione del Volksbund e che per questo appunto, rifacendosi ad una proposta di un deputato liberale, era disposta a disporre del ricavato della sua iniziativa d’accordo con questo comitato dei due partiti; 2) che l’Alto Adige, pur sapendo di questo, lo ha sottaciuto, perché voleva assolutamente, per spirito di partito e di monopolio, dare il bando all’iniziativa del francobollo semplicemente perché nostra e perché voleva dare da intendere a chi ci crede che noi nella lotta per la difesa nazionale siamo contrari a qualunque forma d’accordo o d’intesa. Per far credere ciò l’Alto Adige ricorre alle ridicole commedie dei contrattempi e a delle vere canagliate giornalistiche; 3) che il nostro partito è conscio di lavorare e d’aver lavorato per la difesa nazionale con metodi seri ed efficaci e che non ristarrà dal continuare la sua via. Di fronte a questi, l’iniziativa del «francobollo nazionale» non doveva essere che un nuovo mezzo per raccogliere l’obolo di tutti, il quale sarebbe andato a favore della quotidiana lotta in Folgaria, a S. Sebastiano ecc. Il combatterla è opera antinazionale, di setta e rileviamo che i primi nemici della nostra iniziativa furono l’Alto Adige e il Tiroler Tagblatt, che oggi appunto per il francobollo ci attacca violentemente. Ed ora due parole franche all’indirizzo della Direzione della Lega Nazionale (sezione trentina) L’Alto Adige si è comportato in questi giorni come l’organo della Lega Nazionale. Si deve anzi ritenere che la posizione presa da lui non sia diversa da quella della Lega. Ora l’egregio signor Presidente, A. Tambosi, ebbe la compiacenza, ancora all’inizio della sua presidenza, di portarsi anche da noi, come a giornale nazionale, ed in quella occasione espresse l’idea che, se per il momento non fosse possibile riunirsi tutti nella Lega Nazionale, almeno le nostre vie camminassero parallele. Questa idea fu anche la nostra e, ben sapendo di esprimere con ciò l’opinione generale degli amici, aggiungemmo che saremmo ben lieti se, di caso in caso, per occasioni determinate, ci potremmo dare la mano a venire in aiuto ai fratelli nazionalmente in pericolo. Ora chiediamo francamente all’egregio signor Presidente, se i metodi e la campagna recente dell’Alto Adige siano atti a far sì che le parallele restino tali, o se invece non si faccia apposta per farle divenire linee divergenti. Che avverrebbe se il clero e i cattolici delle vallate di fronte ad altre iniziative nazionali che non tangono né diritti né interessi di alcuno seguissero l’esempio dell’Alto Adige? Ci scusi il signor Presidente della franchezza, ma quando ci si attacca a questo modo e si mette in dubbio perfino la nostra buona fede, allora dobbiamo francamente chiedere che si mettano le carte in tavola. Gli altri giornali L’Unione si distingue lodevolmente in onestà dall’Alto Adige e riporta integralmente la circolare dell’«Unione polit. popolare trentina». In quanto al comitato di deputati, l’Unione preferirebbe che il ricavato venisse messo a disposizione della «Lega Nazionale». Forse l’Unione non sa che nell’ultimo congresso di deputati la fusione dei partiti nella «Lega Nazionale» o la costituzione del comitato dei deputati erano due proposte concrete in discussione e che i nostri si dichiararono per quest’ultima. Crediamo del resto che l’«Unione popolare» non avrebbe avuto niente in contrario, se, in via amichevole, si fosse disposto del ricavato, nei singoli casi, anche d’accordo coi signori della «Lega Nazionale»; accordo di cui c’era già il precedente. Ma, come pare, tale discussione diventa inutile. Più franco, più deciso, senza le commedie dell’Alto Adige, si presenta l’Eco del Baldo. Anch’esso sopprime il comitato dei deputati ed aggiunge: «Poichè nella circolare si afferma che ogni preoccupazione d’indole politica è bandita da questa iniziativa come si spiega che il partito clericale volle assumere soltanto per conto suo l’impresa? Questo fatto non può certo rassicurare troppo malgrado le dichiarazioni contrarie e per questo crediamo che faccia bene il partito liberale a curare come cura un’analoga emissione di francobolli per il medesimo scopo e solamente per quello». E così finiscono le dolenti note. I tedeschi dovranno ridere sopra le nostre miserie, delle nostre meschinità, e forse qualcuno sarà tentato di scrivere un nuovo poema della secchia rapita. Ma non saremo noi che vi faremo la figura del conte di Cullagna. 