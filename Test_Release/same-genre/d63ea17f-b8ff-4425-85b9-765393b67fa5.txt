La giornata di ieri ci ha recata la vittoria nel collegio di Val Lagarina, dove ai 13 era stata sospesa. Il partito popolare mantiene quindi nel Trentino la sua posizione predominante. Non dobbiamo nascondere tuttavia che la vittoria di ieri ci venne contrastata con uno sforzo supremo. Abbiamo dovuto combattere una battaglia insolita, quasi alla cieca, senza poter distinguere chiaramente se avevamo a lato amici o avversari. Le Lega batteva la campagna col nostro programma e fino ad ieri i suoi improvvisati oratori asserivano che, a battaglia finita con un’eventuale vittoria del loro candidato, farebbero subito la pace coi popolari. Ma intanto, dicevamo, conviene eleggere «quello di Isera» e non «quello di Trento» . Nel campanilismo i leghisti trovarono un eccellente alleato per i ballottaggi, alleato che aumentò di potenza, quando fu rinvigorito dall’anticlericalismo dei liberali e dei socialisti. Perché di ciò non v’ha dubbio: ieri gli anticlericali d’ogni tinta concentrarono i loro voti sul controcandidato, riuscendo a dargli quei 2000 voti, che nel 1907 si affermarono sul Postingher . Detto questo non conviene dimenticare però che la forza prima dei nostri avversari fu l’organizzazione stessa della Lega. Presentatasi prima col consenso o, talvolta almeno, colla tolleranza benevola dei nostri, si diffuse e allargò sotto i nostri occhi senza che per la maggior parte si fosse in chiaro sul suo valore reale e sulle sue finalità. Quando l’alleanza con certi elementi aprì gli occhi a tutti era troppo tardi: la gente era ormai fanatizzata, tanto che il ragionare si addimostrò impossibile. In tempo di elezioni è difficile convertire chicchessia, ma più difficile ancora è convincere un contadino che abbia ormai abbracciata un’idea, per quanto sia assurda e falsa. Perfino le attitudini del candidato non avevano di fronte a questi ostinati alcun valore. Se l’Adami (rispondevano) non saprà fare, vuol dire che in 6 anni imparerà, e la prossima volta potrà presentarsi come il candidato più idoneo. E fra quelli che ragionavano così c’erano moltissimi soci delle nostre organizzazioni economiche, compresi numerosi membri direttivi! È dunque una seria lezione che gli amici lagarini e noi tutti dobbiamo ricavare dal suffragio del giugno 1911; e noi vogliamo sperare che essa giovi. Dei ballottaggi urbani il più interessante è quello del collegio meridionale. Il barone Malfatti mantiene il collegio per soli 70 voti di maggioranza . I fiduciari e la direzione del partito popolare avevano proclamata l’astensione, che venne pubblicata su manifesti. Se facciamo il confronto tra il numero degli iscritti e quello dei votanti, possiamo concludere che l’astensione fu in buona parte osservata. Votarono invece per i socialisti tutti gli aderenti della Lega, in compenso dell’aiuto ricevuto in Val Lagarina dagli aderenti di Silvio Flor; e per loro si lasciarono indurre a dare il voto anche parecchi contadini che, per la deficienza dell’organizzazione nostra, diventano facile preda del primo venuto. In tal riguardo dobbiamo espressamente notare che se non avessimo proclamata con franchezza e senza equivoci l’astensione a Mori, gran parte dei nostri aderenti non avrebbero certo votato per i liberali, stomacati com’erano dai sistemi di corruzione usati dai loro galoppini nel primo scrutinio. La vittoria del Malfatti appare quindi tutt’altro che una grande vittoria del liberalismo; essa è appena un salvataggio fatto con ogni sforzo all’ultima ora, e riuscito non per il liberalismo, ma per le aderenze personali del barone Malfatti. Ne sapranno cavare i liberali i dovuti insegnamenti? Dubitiamo assai. La campagna violenta che hanno fatto contro i clericali ci fa ritenere che anche nel collegio meridionale andiamo incontro alla situazione di Trento. Qui nulla di nuovo, ma il solito spettacolo nauseante della prostituzione liberalesca. La direzione del partito non ha avuto il coraggio di proclamare l’astensione nemmeno dopo le staffilate del Popolo; dichiarò invece di disinteressarsi. La formula era identica a quella usata dal Comitato liberale per le elezioni. L’ala radicale del Partito liberale accorse alle urne a dare il voto a colui che fino a ieri aveva staffilato a sangue la borghesia liberale. L’elezione di ieri chiude così degnamente la miserabile campagna del liberalismo nostrano. L’anticlericalismo a tutti i costi, il servilismo di fronte ai socialisti saranno la sua morte. Imponentissima fu invece l’affermazione dei nostri. Anche il ballottaggio segna per noi un consolante progresso sul 1907, mentre per i socialisti e radicali assieme segna un regresso. Coraggio, amici, non abbandoniamo mai la via della dignità, della coerenza, della verità francamente professata. Attorno a noi si aggiungono sempre nuovi aderenti, e non è lontano il giorno in cui il buon senso e lo spirito cristiano di Trento vinceranno definitivamente. Dei ballottaggi ci manca il tempo di parlare diffusamente. I popolari italiani ritornano alla Camera nella forza che avevano prima, essendo ieri riuscito in ballottaggio anche lo Spadaro; i socialisti italiani invece di quattro, saranno tre; i liberali sei, guadagnando un mandato a Trieste, perduto dal socialista Scabar. Gli italiani avranno però alla Camera una posizione peggiore perché si troveranno di fronte agli arrabbiati nazionalisti tedeschi Erler, Kofler e Kinz in mezzo alla federazione tedesco-nazionale cresciuta di potenza. I cattolici poi devono armare fin d’ora. A Vienna soccombettero i capi dei cristiano-sociali e vinsero invece parecchi candidati della massoneria giudaica e i più autentici rappresentanti del movimento antireligioso! 