Esprime la sua soddisfazione che un attentato deplorevole non abbia avuto effetto. Deplora e augura che fatti simili non si ripetano e si affida al ministro dell’Interno perché adotti le misure opportune in modo che tutti si astengano da tali atti. È necessario disarmare e andare a fondo con azione energica . Passa ad esaminare la difficile situazione degli approvvigionamenti. Ci sono cattive prospettive per gli arrivi che ammontano a 120 mila tonnellate invece delle 260 mila. C’è un forte deficit. Si è dovuto rimandare la fornitura della pasta, tuttavia non si deve provocare un allarme, giacché questo provvedimento è temporaneo. Abbiamo dovuto accettare le disposizioni degli Alleati ed essi stessi [sono] dolenti: la situazione del grano e dei trasporti è gravissima. È un triste inizio dell’approvvigionamento del 1946 che si deve superare insistendo e richiamando tutti alla più rigorosa disciplina. Purtroppo non si può colpire la borsa nera. Riferisce poi sui problemi di politica estera. Nella comunicazione da Mosca ci sono gravi notizie per il popolo italiano che ignora i precedenti: impressiona l’essere lasciati ultimi senza alcuna considerazione dei 18 mesi di cobelligeranza, malgrado la promessa degli Alleati . È importante che si sappia che il ministro degli Esteri ha agito subito presso gli ambasciatori: egli si è vivamente doluto che non si tenesse conto della situazione dell’Italia, che è stata la prima Nazione a rompere i rapporti con la Germania. Nulla appare dal comunicato di Mosca, mentre dal Convegno di Postdam era affiorato uno spiraglio. Abbiamo richiamato l’attenzione degli Alleati esprimendo la speranza che l’Italia possa essere chiamata a dire la sua parola su tutti i problemi. Questo telegramma è una mise à proisot. Possiamo dichiarare che il Consiglio dei ministri esprime ferma attesa che la posizione dell’Italia come cobelligerante prospettata a Postdam venga adeguatamente considerata e giustamente valutata. Nell’ultimo Consiglio si è deciso di dedicare questa riunione alla politica finanziaria del Governo. Si sono avute riunioni con i ministri dell’Industria, del Commercio Estero, del Tesoro, delle Finanze, del Lavoro, dei Lavori Pubblici . Occorre risolvere la questione valutaria, quella finanziaria e fiscale, della ripresa industriale e della disoccupazione. La discussione ha stabilito delle linee convergenti. È opportuno che riferisca prima il ministro del Tesoro, poi quello del Lavoro ed infine i vari ministri. Se troveremo una linea di accordo potremo delegare agli altri ministri di concretare i provvedimenti da adottare in modo che possano essere sottoposti all’esame del Consiglio dei ministri di domani . […] Osserva che oltre febbraio non si può andare. O noi facciamo capire che fino alla Costituente non si effettuerà il cambio, oppure, accogliendo l’obiezione del ministro del Tesoro, in vista del ritardo già intervenuto e dell’ulteriore tempo occorrente si rinunzia all’operazione. Chiede che Barbareschi esponga la situazione dell’occupazione operaia. […] I risultati della discussione non gli sembrano molto convergenti. Dichiara che in conseguenza dei suoi impegni a Londra, non ha potuto seguire le dichiarazioni di Corbino alla Consulta . Accolse la proposta avanzata dal Partito Liberale di affidare a Corbino il Ministero del Tesoro perché ritenne che si trattava di un uomo preparato la cui collaborazione avrebbe portato un rafforzamento del Governo. Nei colloqui avuti con Corbino non ebbe l’impressione che questi fosse contro il cambio dei biglietti; dichiarò che se fosse stato possibile attuarlo l’avrebbe senz’altro fatto. Nelle discussioni preparatorie, c’è sempre stato anche da parte di Scoccimarro il riconoscimento che egli non si sottraeva alla possibilità di adattare i suoi progetti ad una nuova situazione che escludesse il cambio. Ora non si tratta di una questione politica. Noi dobbiamo tutti dichiarare che se l’operazione fosse possibile si farebbe subito e che comunque è uno dei problemi ereditati dal passato Governo. Richiama i problemi gravissimi che si prospettano, anche in materia di politica estera; ci sono, poi, da fare due elezioni; affrontare l’unione del Nord al Sud, e la situazione alimentare. Cerchiamo pertanto di risolvere i problemi l’uno alla volta. Sarebbe veramente lieto se si potesse arrivare al cambio giacché questa operazione è dettata da criteri di giustizia, ma dubita che essa sia possibile. Il cambio riguarda in particolare la Banca d’Italia: peraltro non gli manca il coraggio per affrontare i più delicati problemi. Ma se veramente ci sono delle gravi difficoltà che impediscono l’operazione stessa, ritiene che non si debba esercitare una coalizione politica per effettuarla ad ogni costo. Non dimentichiamo che il programma iniziale, dopo la liberazione, era ben limitato: fu assunto il Governo con il proposito di lasciare la soluzione dei più importanti problemi alla Costituente. E se pure le esigenze sono poi cresciute, noi non possiamo ora assumerci questo compito, né possiamo decidere senza una unanimità assoluta in proposito. Si comunichi alla stampa che noi abbiamo ampiamente esaminato e discusso i problemi finanziari, dopo ampie relazioni dei ministri del Tesoro, delle Finanze, del Lavoro, e dell’Industria sulle materie che riguardano i loro dicasteri . E che si sono altresì considerati la situazione finanziaria, il programma tributario, le misure per la normalizzazione della situazione industriale e per fronteggiare la disoccupazione, nonché le ultime richieste degli statali decidendo che un ristretto Comitato di ministri approfondirà, nei prossimi giorni, alcuni elementi di fatto che richiedono ulteriori accertamenti per sottoporre al Consiglio le proposte definitive. Propone, infine, che il Consiglio sia convocato anche per mercoledì p.v. per adottare una decisione che dovrà però essere presa ad unanimità. Nel frattempo sarà richiesto il parere specifico della Banca d’Italia in merito alla questione del Consiglio stesso. 