(Compagni dei burattini «Città di Bolzano»). Il D.r Willi v. Walther, rappresentante nella Dieta della città di Bolzano, ha pronunciato in un’adunanza elettorale di 44 persone un’ardente filippica contro i cristiano-sociali accusandoli d’aver mancato nella questione di Fiemme di coerenza e d’aver avuto un contegno indeciso, in recisa contradizione coi sentimenti di un galantuomo tedesco. Ci siamo permessi altra volta d’illustrare il funambolismo dei bolzanini ed in modo particolare del loro deputato dietale nella questione fiemmese, e ci è anche riuscito di cogliere il signor Walther nelle più gravi contradizioni. Ma ieri quella faccia di galantuomo si piglia il resto del Carlino in un lungo articolo di quasi 9 colonne, scritto e firmato dall’on. Schöpfer e pubblicato dai due fogli cristiano-sociali Tiroler e Anzeiger. Al corifeo cristiano-sociale è finalmente scappata la pazienza e giacchè il Walther ha avuto la tolla di rinfacciare incoerenza e mancanza di galantomenismo ad altri, l’on. Schöpfer, il quale oltre di una buona memoria dispone di assicurati punti stenografici s’è dato cura d’illustrare tutte le fasi del compromesso bolzanino fissando le varie vesti del camaleontismo tedesco-liberale e in specie, dell’on. Willi. Noi non tradurremo tutta codesta storia documentata chè non sarebbe facile impresa, ma sulla scorta del prof. Schöpfer, riassumeremo le singole fasi, tanto da stabilire l’evoluzioni più notevoli di un arlecchino politico che, a sipario calato, s’è permesso di pronunciare l’epilogo in tono d’Aristarco. ATTO I Agosto 1909. Sala municipale di Bolzano. Sotto la presidenza del luogotenente, presenti deputati italiani e tedeschi, i rappresentanti di Trento e di Bolzano, si conchiude il compromesso fiemmese. Il D.r Willi, quale deputato di Bolzano e segretario della camera di commercio vi aderisce espressamente, aggiungendo solo la riserva ch’egli preferirebbe che la linea di S. Lugano partisse non da Egna, ma da Ora. ATTO II Il sottocomitato eletto nella prima propone ad una seconda adunanza plenaria nel Municipio di Bolzano il noto piano di finanziazione della ferrovia del compromesso. In questa seconda adunanza l’on. Willi ha già mutato parere e cerca di indebolire con reticenze l’impegno preso. Il podestà D.r Perathoner, il quale ha subodorato che il Walther tenterebbe di rinnegare la parola data, non interviene alla seduta e si richiude al primo piano del suo Municipio. Evidentemente non vuole partecipare a una così fatta dimostrazione di fides graeca. Nella stessa sessione, il collega dell’on. Walther, il D.r Christomannos , ora defunto, avanzò la seguente proposta: si costruissero per ora due linee, cioè quella di S. Lugano da una parte e dall’altra una linea di Val di Cembra che andasse da Lavis fino a Grumes, aggiungendo che in un tempo posteriore si potrebbe aggiungere la continuazione da Grumes fino a Cavalese. Il D.r Willi non sollevò alcuna eccezione contro la proposta del suo consenziente. ATTO III Il podestà di Bolzano, assieme a quello di Trento, consegna all’imperatore una supplica maiestatica, nella quale si chiede l’aiuto dello Stato per la pacifica opera del compromesso fiemmese. Nello stesso tempo la Camera di Commercio di Bolzano fa voti che il compromesso venga eseguito, perché così verranno aperte al commercio due fertili regioni. Segretario della Camera di Commercio è... l’on. D.r Willi v. Walther! Intermezzo Nell’intermezzo la figura del Walther appare e scompare dietro le ditte ufficiali: camera di commercio, municipio di Bolzano, concorso forestieri. Ma certo è ch’egli seppe della proposta sussurrata dal D.r Christomannos negli orecchi degli italiani: appoggiateci nella ferrovia della Bufalora e noi appoggeremo con tutte le forze il compromesso fiemmese. La ferrovia della Bufalora (congiunzione della Venosta colla Svizzera) è un punto di contesa fra i tedeschi stessi, parte dei quali vorrebbero la congiunzione dell’Engadina. I bolzanini erano pronti insomma a tradire parte dei propri connazionali, quando gli italiani li avessero aiutati. Durante quest’intermezzo la camera di commercio di Bolzano, di cui Willi è segretario, manda alla Comunità generale le note lettere nelle quali tenta di distorre i fiemmazzi dal compromesso. Il prof. Schöpfer, se crede, troverà quest’altra evoluzione proteistica del bolzanino, documentata nella raccolta del nostro giornale. ATTO IV Dicembre 1911. Sale del Parlamento. Sono convocate le note conferenze italo-tedesche presenti, oltre i deputati, Tambosi, Perathoner e Kerschbaumer, presidente della Camera di commercio. Ad unanimità, compreso l’on. Walther, si decide di presentare al governo la proposta di costruire per ora la ferrovia di S. Lugano e di Lavis-Grumes e di fissare per legge la continuazione da Grumes a Cavalese entro cinque anni. La proposta venne propugnata innanzi al presidente dei ministri ed al ministro delle ferrovie da un comitato misto, al quale partecipò anche l’on. Walther. Questi prese anzi parola, aderì ai due oratori precedenti Schraffl e Gentili, aggiungendo: «Noi saluteremmo con piacere che con una soluzione corrispondente fosse sciolta la questione nel senso che venissero costruite entrambe le congiunzioni». Così Walther si poneva di nuovo sul terreno del compromesso, dopo averlo parecchie volte rinnegato. Egli era non soltanto per l’immediata costruzione della Lavis-Grumes, ma anche perché nella legge venisse assicurata la continuazione fino a Cavalese. ATTO V Dieta tirolese. Il governo in una nota alla luogotenenza dichiara che il compromesso per riguardi fiinanziari viene respinto. Allora nella conferenza dei capigruppi viene presentata la proposta che frattanto la provincia per conto suo sovvenzioni la linea di Egna e dell’Avisiana il tratto Lavis-Cembra. La proposta era stata dichiarata discutibile, quando i rappresentanti della minoranza liberale-conservatrice aggiunsero la pretesa che qualora la ferrovia avisiana dovesse in qualunque tempo venir continuata, ciò potesse accadere solo se lo stato si obbligasse ad assumere al valore nominale tutte le azioni investite nella linea di S. Lugano. Questa clausola (conclude anche il Schöpfer) non poteva avere altro scopo che quello di rendere impossibile qualunque accordo sulla ferrovia di Fiemme. Era chiaro che un impegno simile il governo non l’avrebbe mai potuto assumere. Dopo tutte codeste evoluzioni il deputato arlecchino dichiara nel recente comizio elettorale dei 44 che «ognuno il quale ha un po’ di sale in testa doveva già fin dapprincipio capire che il governo non costruirà mai due linee che non rendono» ed ha la mutria di rinfacciare ai cristiano-sociali un contegno vacillante. Non solo, aggiungiamo noi, ma ha anche il fegato di apostrofare di nuovo i fiemmazzi e di offrire loro il suo appoggio e la sua alleanza! Ma i fiemmesi hanno già risposto che per loro la questione del tram è troppo seria per compromettarla di nuovo col farne il canovaccio di una rappresentazione della compagnia marionette «città di Bolzano». 