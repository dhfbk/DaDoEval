Il presidente, leggendo i giornali, era stato così colpito da un titolo de Il Popolo di Roma di ieri come da uno straordinario «esempio di cecità», per non dire di peggio. Il titolo dice Parlare di un pericolo rosso emergente può essere ormai propaganda soltanto «bianca». Prendendo lo spunto da questo titolo a quattro colonne, il presidente ha rilevato il tentativo che da tempo si è fatto: a) di accusare la Dc e il governo di esagerare, anzi di inventare il pericolo comunista; b)di giustificare ogni dispersione di voti sopra liste di pura affermazione o di fazione, proclamando che ognuno, senza pericolo per il paese, poteva anche seguire, ormai, la sua passione e il suo capriccio. Richiamando alla memoria immagini del suo giro per i Comuni d’Italia e a conferma della osservazione sopra riferita, il presidente ha ricordato «l’aristocratico capriccio» di affiggere, come una dimostrazione monarchica, uno stemma sopra un edificio, quasi che la vampata comunista non minacciasse pure quell’edificio medesimo. Altro esempio: l’appoggio e il coonestamento del Msi che, favorito in molti luoghi dagli estremisti di sinistra, venne anch’esso ad aiutare con i suoi petardi di carta i dinamitardi del bolscevismo. Interrogato circa i risultati finora noti delle elezioni amministrative, il presidente ha detto che, se la democrazia non ha riportato tutte le vittorie che poteva riportare, è colpa dei voti perduti per liste inconsistenti e della contaminazione missina. Malgrado ciò rimane bene acquisito che i partiti dello schieramento democratico hanno conquistato posizioni dominanti in tutta la vita amministrativa e che il bolscevismo è stato sloggiato da moltissime trincee comunali. Resta pure che la Dc, in via generale, ha accresciuto o mantenute le sue forze, salvo quelle oscillazioni che erano già precedentemente scontate quando si introdusse il sistema dell’apparentamento, che offre maggior respiro ai partiti minori coalizzati a scapito dell’alternativa Dc. Non dovrebbe essere necessario sottolineare la differenza fra la natura stessa di un’elezione comunale e provinciale e quella di un’elezione politica e quindi nazionale. Basta pensare, per non dire altro, all’incidenza di valutazioni personali. L’enorme concorso ai comizi Dc, l’afflusso alle urne degli elettori, dimostrano [che] la forza della Dc è intatta e che resta come il più efficace e quindi indispensabile baluardo contro la bolscevizzazione del paese. È vero anche che le troppo facili fantasie di certa stampa che ci accusava di avere nel ’48 «fatto agire i fantasmi», e che oggi contava sopra una «terza forza» che si facesse largo a danno dei socialcomunisti, queste fantasie trovano una smentita dalle cifre di oggi. Non si trattava né allora né oggi di fantasmi. Gli oratori Dc (e primo fra loro De Gasperi) hanno avuto ben ragione di impostare la battaglia contro un reale e persistente pericolo. Chi non lo vede o è cieco o complice. 