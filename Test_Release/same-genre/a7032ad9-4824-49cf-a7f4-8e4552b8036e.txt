[Sono stato alla segreteria del partito negli anni di fondazione e della formulazione programmatica ; come uomo di governo parlai il linguaggio che si conveniva a un uditore nazionale, ma in tali occasioni e più spesso tra voi diedi rilievo allo spirito che ci anima, alle idee che ci guidano. Credo quindi superfluo risalire ai princìpi basilari. Ma alcune osservazioni che ho scritto, meditando un po’ sugli ulteriori avvenimenti, vi daranno modo di giudicare quale sarebbe nel partito la sua linea di condotta e di metodo] . Il partito è una formazione basata sulla comunanza delle idee e delle finalità politiche. Il partito agisce per approfondire e sviluppare tali idee politiche, e come strumento per raggiungere tali finalità. Esso si può definire totalitario quando tenda a concentrare in sé e dominare ogni forza spirituale, culturale, economica e assorbire ogni energia organizzata e creativa. Esso si può chiamare integralista, se si fonda su una concezione organica di tutta la vita sociale; ma, anche in tal caso, esso accetta e suppone la pluralità delle forze spirituali e sociali, e si attribuisce solo compiti specificatamente politici. Noi siamo pluralisti, in quanto contiamo sulla presenza delle forze spirituali della religione e della cultura, che chiamiamo civiltà con le sue tradizioni e coi suoi istituti, e concepiamo tale civiltà come un flusso secolare che si muove con un ritmo che supera la contingenza politica; e sentiamo, di fronte a questa fiumana, i limiti dell’intervento politico. Ma anche nel settore politico proprio, cioè in quello dello Stato, il partito come lo intendiamo si sente parte di un tutto, al servizio di questo tutto, che è in prima linea la famiglia nazionale con le sue esigenze vitali economiche e sociali. Questo modo di concepire il partito è conseguenza dell’accettazione leale e definitiva del sistema democratico. La dialettica di questo sistema dimostra anacronistica ogni concezione totalitaria. La difesa della libertà esclude ogni indulgenza verso la dittatura. Il regime parlamentare democratico ci difende anche all’interno contro una eccessiva coalizione di partito. La Costituzione stabilisce che il mandato parlamentare non debba essere sottoposto a vincoli preventivi. Ora la necessità di conciliare la fedeltà alle direttive del partito e l’efficacia del voto, con la responsabilità del mandato, rappresenta un criterio limite che un partito non può trascurare. Infine altri organismi, sociali o professionali – quali i sindacati, le società finanziarie ed economiche – nel loro campo specifico rappresentano per i partiti pluralisti garanzie di limite e di libertà. Premesso tutto ciò, per dimostrare l’infondatezza dell’accusa totalitaria contro la Dc riaffermiamo pure: 1)Un partito che vuole influire sul destino del paese, deve tendere a costituire solo o in concorso con altri affini una solida maggioranza; 2)Un partito che si componga della rappresentanza di interessi molteplici, che tende a conciliare nel progresso e nel rinnovamento, deve inspirarsi ad una concezione sociale integrale della vita, essere ispirato da un idealismo e da una fede irremovibile, pronta al sacrificio, aperta alla fraternità. Non c’è nessuna fonte più abbondante e pura del Vangelo, sentito e predicato; 3)Questa fede integrale si concilia con la tolleranza civile, cioè con la leale attuazione della Costituzione per quanto riguarda le pubbliche e private libertà e con un costume di convivenza, rispettoso di ogni fede sincera e onestamente professata. Senza dubbio a tale metodo di vita ci ha condotto l’evoluzione storica; ma non occorre derivarlo da presupposti filosofici; quando esso è ormai una norma indispensabile per la pacifica e progrediente comunità democratica; 4)Un partito che inalbera la bandiera della libertà, cioè delle autonomie, deve trovare i modi di temperare la necessità dell’unità con il senso di responsabilità personale e con i doveri del mandato. Di qui l’esigenza di rispettare la competenza dei corpi rappresentativi, e soprattutto del Parlamento, e di tener conto degli interessi economici e sindacali; 5)Ma, concesso tutto questo, un partito che intende rispettare così varie sfere di autonome attività, che si compone di varie tendenze e classi, se vuole creare nel paese una base solida per la democrazia e per il libero sviluppo degli interessi, deve saper agire disciplinatamente e compattamente. Una spinta unitaria è assolutamente indispensabile, un senso profondo di solidarietà è presupposto assoluto di ogni successo; 6)Siamo innanzi a un formidabile tentativo di conquista, perseguito metodicamente e tenacemente. Si guardi in faccia alla realtà. La distensione, cioè la pacifica convivenza, si raggiunge tra forze attive che hanno toccato un certo equilibrio, non fra una formidabile formazione organica e aggressiva da una parte e un aggregato di vociferatori o scettici, individualisti o egoisti dall’altra. Bisogna opporre organizzazione a organizzazione, disciplina a disciplina; 7)Chiediamo quindi un irrobustimento del partito. Quanti condividono il nostro programma e lo considerano adatto alla vittoria democratica, diano il loro nome alle Sezioni e si sottopongano al piccolo sacrificio democratico della subordinazione e della discussione; 8)Nel partito è indispensabile spirito di combattimento, unità all’interno, forza di conquista verso l’esterno; 9)Bisogna che tutti i militanti del partito contribuiscano al potenziamento della stampa della Democrazia cristiana; 10) Nel partito bisogna fondarsi sulle convinzioni, fare appello alla concezione integralista dei giovani, confidare sullo slancio del sacrificio, battersi sotto la bandiera della libertà e dell’idea cristiana. Nei corpi rappresentativi, nei Comuni, nelle Regioni, nel Parlamento bisogna allargare la base della collaborazione fino ai confini della democrazia e della Costituzione. Qui la nostra bandiera deve fondersi con la bandiera della patria che vogliamo grande e libera; 11) In quanto agli altri partiti c’è un grosso equivoco da chiarire. Si usa dire (e lo si afferma talvolta con amichevole intenzione) che, taluno molto autorevole ha scritto, la maggior parte dei voti attribuiti alla Dc provengono da persone non aderenti al suo programma. Ma come lo dimostra? L’ultima legge elettorale era fatta apposta per classificare ogni elettore secondo il suo colore politico. Quale fu il risultato? 12) Se si intende riferirsi al rapporto fra votanti e iscritti, basterà osservare che questo è un fenomeno universale. Perfino il Partito comunista e quello fascista mostravano una notevole differenza; ciò in ogni caso vale per tutti i partiti italiani attuali. Comunque se una qualche parte degli undici milioni ha votato per ragioni di opportunità contingenti, pur avendo la possibilità di manifestare integralmente le sue preferenze, vuol dire che tali ragioni contingenti, che si sarebbero fatte valere ad ogni elezione negli ultimi anni sono molto forti, anzi prevalenti. Torno a tale argomento, perché questo presupposto ha portato qualche partito minore a credere di poter pescare in acque, che riteneva neutre, e che invece si confermarono nostre. L’on. De Gasperi, riferendosi quindi ai problemi sociali, osservò che conveniva studiare lo sviluppo del programma cattolico nel Belgio ove nacque e maturò il concetto della libertà di fronte all’accentramento patrocinato dalla rivoluzione. I cattolici del secolo XIX che, spinti dalla concorrenza del socialismo accentratore e mossi anche da necessità sociali, cercarono affannosamente un sistema di integrale intervento statale, dal corporativismo sistematico e organico alle assicurazioni sociali germaniche, si urtarono sempre di fronte a questo contrasto, alla necessità di un limite per salvare la libertà spirituale, madre di tutte le libertà civili. I poteri e le competenze dello Statoprovvidenza crebbero fatalmente e inevitabilmente; ma trovarono un limite nelle libertà locali e personali, limite che forse non sarebbe mai stato varcato senza l’accentramento dei poteri e degli organi portato dalle guerre. Il regime militare prepara e giustifica il regime accentratore che agevolmente sbocca nella dittatura. Di qui la concentrazione dei poteri chiesta da Lenin per il partito, fonte di ogni autorità, padrone assoluto di ogni proprietà «strumento della dittatura del proletariato» (Questioni del Leninismo, I, 91) e la necessità da lui proclamata «di una disciplina ferrea confinante con la disciplina militare» (Q.L. 43) e la «completa subordinazione del gruppo parlamentare». Di fronte al successo comunista in alcuni paesi, ottenuto sempre in mezzo o per mezzo della guerra civile e alla minaccia in certi altri, gruppi più avanzati di cattolici risentono lo spasimo dell’Ottocento, e cercano di opporre sistema a sistema, immaginano una palingenesi sociale, una riforma totale della vita, anche nei suoi aspetti religiosi e culturali. Ma qui conviene anzitutto osservare che tale palingenesi non può avvenire a mezzo di un partito che sia un organismo non totalitario, ma un organo sia pure importante nella pluralità degli altri organi e istituti sociali. Non è lecito, come è avvenuto in una certa fase della Democrazia cristiana di Murri , di contrabbandare attraverso l’attività politica un’opera di altro carattere. Qui si tratta di distinguere le responsabilità. Il partito, cioè il movimento politico, può ritrarre vantaggio e ispirazione da ogni onesto sforzo culturale diretto a scrutare le leggi della vita sociale, ma il partito non è né una palestra aristotelica né una missione socratica. Tuttavia dobbiamo stare in guardia contro le inconsapevoli contaminazioni. Ad esempio, talvolta certo linguaggio sindacalista fa supporre che il cattolico che parla abbia fatto sua la teoria marxista del plus-valore sui salari, tal altra nella difesa del principio della proprietà si va tanto oltre da svalutarne il concetto sociale; ma più spesso si sente che, voluto o no, vi è sotto il presupposto che il materialismo storico sia davvero un punto di partenza ormai accettato, che cioè la vita sociale sia determinata prevalentemente dall’economia, cioè dal modo di produzione dei beni materiali. Mentre il primo dogma del marxismo sull’esistenza della sola materia in trasformazione (materialismo dialettico) ha subito parecchie attenuazioni, questo secondo del determinismo economico ha molti aspetti suggestivi, e sembra trovare conferma anche nella vita sociale presente, troppo meccanizzata e materializzata. Da qui l’altro derivato che la classe sia una discriminazione in rapporto alla produzione. Lentamente si scivola così nella dialettica marxista. Apprezzo altamente l’opera sindacale, ma è da ritenere che nessuno sforzo organizzato, nessun atteggiamento tattico in concorrenza col comunismo può portare al successo, senza che a un certo momento avvenga una chiarificazione e una affermazione di principio. Qual è il nostro travaglio: fare una politica veramente sociale, una Repubblica fondata sul lavoro salvaguardando però la libertà spirituale e politica senza correre il rischio della dittatura del proletariato. Quando leggiamo in Lenin che «la dittatura del proletariato è necessaria», che la vittoria sulla borghesia è impossibile senza una guerra lunga, tenace, disperata (Esprimismo, in Q.L. II, 552), in Stalin (Q.S. 218) che «che non ci si può chiamare marxisti se non si sostiene apertamente e senza riserve la prima dittatura proletaria del mondo», quale, secondo tali maestri venerati e ascoltati, è il concetto che il comunismo inculca contro le riforme e le attività parlamentari, quale secondo Lenin, la funzione dei sindacati, il compito dei riformatori in presenza di un forte Partito comunista, si fa estremamente difficile. L’on. De Gasperi a questo punto osserva che il programma sociale cristiano consente le più profonde e giuste realizzazioni per rendere giustizia ai lavoratori. Il problema però è di avere garanzie sufficienti per la libertà nel progresso sociale. E la principale garanzia è la nostra forza, la forza del partito, forza organizzativa, alimentata dalla fedeltà ai princìpi e da una intensa vita interiore. 