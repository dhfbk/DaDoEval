Il Brennero, a proposito del nostro articolo contro il decreto sulle associazioni scrive una risposta che dedica al Nuovo Trentino e all’Avanti!. L’abbinamento dovrebb’essere ironico e spaventarci. Invece, creda il Brennero, non ci commuove affatto. Abbiamo combattuto da troppi anni il socialismo e gli abbiamo contrastato il terreno in tempi non facili, nei quali erano socialisti molti di coloro che oggi portano il fascio littorio, perché qualcuno possa dubitare del nostro irrevocabile antisocialismo teorico e pratico. Ma i trentini capiscono molto bene che in certe situazioni determinate a proposito di qualche particolare e concreta questione possono trovarsi d’accordo anche i più acerrimi avversari politici; e ricordano, per esempio, che per l’autonomia del Trentino sotto l’Austria combatterono assieme socialisti, liberali e popolari, che durante la guerra, il Lavoratore di Trieste, socialista ma unico giornale italiano d’opposizione ospitava discorsi ed articoli di deputati popolari contro il Governo. Esempio classico del resto è quello del Centro germanico che si trovò a lato dei socialisti a combattere le leggi reazionarie di Bismarck. Dunque niente paura. Decisivo invece è di vedere se la nostra protesta contro il decreto 24 gennaio è fondata o meno. Il quotidiano fascista dice di no e afferma che la disposizione governativa è profondamente sana nella sua essenza. Essa sarebbe giustificata dai molti abusi che avvengono (e cita il caso della Camera del lavoro di Bolzano, la quale – se non erriamo – è ancora sub iudice e quindi non è discutibile) e dal fatto che i lavoratori sarebbero incapaci di controllare i capi delle loro associazioni, mentre ciò sanno fare gl’industriali, i commercianti, gli agricoltori. Infine l’articolista, fa le meraviglie che proprio noi, il cui programma contiene il postulato del riconoscimento giuridico dei sindacati, non vogliamo capire che il decreto incriminato ci mette proprio su questa strada. Ecco, che siano avvenuti e avvengano abusi non possiamo negare, ma gli abusi si riscontrano non solo nelle associazioni dei lavoratori, ma anche in quelle delle altre classi. In linea generale però ci rifiutiamo di credere che i lavoratori siano una classe così pecorile ed ignorante da esigere l’ingerenza dello Stato, spinta al punto che un prefetto può non solo inquirire, ma a suo arbitrio sciogliere il consiglio amministrativo, nominare un commissario, ordinare la liquidazione del patrimonio sociale. Diciano a suo arbitrio, perché la dizione del decreto: «quando vi siano fondati sospetti d’abuso» ovvero: «quando l’urgenza lo richieda» è troppo elastica per consentire una sufficiente delimitazione. Nessuna legislazione al mondo permette del resto una siffatta ingerenza, e sì che chi ha visitati i sindacati di Gand, di Colonia, di Manchester può farsi un’idea di quello che in libertà abbiano fatto e prodotto i maggiori sindacati d’Europa. Chi non ricorda del resto le grida d’indignazione che si levarono in Italia quando in seguito al crollo della banca di sconto si lanciò l’idea d’istituire anche per le associazioni economiche della borghesia un controllo dell’autorità amministrativa? L’attacco fu allora respinto in nome della libertà e nell’interesse dello sviluppo della vita collettiva. Perché non avranno diritto di protestare anche i lavoratori? Né creda l’articolista di confonderci col riferirsi al riconoscimento giuridico dei sindacati. Esso è senza dubbio un caposaldo del nostro programma, ma prima di tutto fino ad ora il riconoscimento giuridico dei sindacati non c’è e quando venisse, ad una situazione privilegiata sarà lecito contrapporre un controllo particolare, controllo però che non può essere quello dell’autorità politica, ma quello dell’autorità giudiziaria o un apposito organo di giustizia amministrativa. Come? Il legislatore ha voluto che l’amministrazione di un Comune che è un ente pubblico venga sottoposta al controllo della Giunta amministrativa, e voi trovate in regola che l’amministrazione di una qualunque associazione privata, che si proponga il bene materiale e morale dei lavoratori, sia soggetta a così grave ingerenza dell’autorità politica? Per finire, il Brennero ci fa il torto di supporre che la nostra diffidenza verso l’autorità politica ci venga suggerita dalla nostra esperienza di altri tempi. – «Beati i tempi – esclamava –, in cui il Commissariato generale di Trento era divenuto il servile portaordini dell’on. Degasperi!». Eh signori, non toccate il tasto di Perpetua! Alcuni impiegati direttivi del commissariato sono ancora al loro posto in prefettura, altri sono facilmente raggiungibili. Interrogateli pure liberamente, e dovrete concludere di averli calunniati. Né l’on. Degasperi né altro deputato popolare davano ordini da portare, perché non se ne sono mai arrogato il diritto, né se l’avessero osato, avrebbero trovati gli esecutori. C’era allora dell’indipendenza, e nonostante i numerosi interventi nell’interesse degli elettori, e della regione, non sono mai arrivati a dare, nemmeno per approssimazione, quello spettacolo di assedio permanente che si ripetè nei tempi più leggiadri che voi conoscete. Voi ricordate anche le andate del prete di Caltagirone nei ministeri? Ma che cos’era la visita del segretario del partito popolare al confronto della permanenza in sede del segretario fascista? Che cos’era infine l’influsso di tutti i deputati di tutti i partiti – e badate che noi ne abbiamo invocato allora pubblicamente la limitazione – al paragone dell’ingerenza stabile e riconosciuta dei fiduciari fascisti, per i quali Massimo Rocca fuse il termine di sopraprefetti? Non parlate quindi di corda in casa dell’impiccato. Noi siamo contro questo decreto sotto qualsiasi governo, presente e futuro; ma se dovessimo chiedere alla esperienza ragioni contingenti per diffidare, non avremmo certo bisogno di ricorrere al passato, per ritrovarle. 