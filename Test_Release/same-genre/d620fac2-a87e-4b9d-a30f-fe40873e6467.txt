Ci scrivono da Fiemme: Dal Trentino abbiamo appreso che si discorre di una prossima sessione dietale e che in proposito il vicecapitano della Provincia e il presidente del club popolare ebbero tempo fa una conferenza a Vienna col Luogotenente. La sessione della Dieta è vivamente desiderata dai Fiemmazzi che ne attendono delle decisioni di somma importanza per la valle. Tutti conoscono quali siano le principali questioni che ci travagliano e che tante volte attrassero a sé l’attenzione di tutto il Trentino: la questione della Comunità generale e della tramvia. Della prima oggi non parlo; mi limiterò invece alla seconda che, aprendosi i battenti del palazzo provinciale ai nostri rappresentanti, diventa di attualità. A dir vero, l’attualità dura da un pezzo, anzi un po’ troppo. La questione conta già alcuni lustri e ha un bel paio di baffi che dovrebbero incutere rispetto. Non riferirò qui la storia, formata dal lungo contrasto fra due progetti rivali che non ebbero mai altro successo se non quello di eliminarsi a vicenda e di lasciare in condizioni indegne una valle ricca, popolosa, coronata di selve, cercata e trasversata da torme di forestieri. L’unico progresso regalatoci dai nuovi tempi, furono le automobili che ci portarono molta polvere, molto puzzo, aumento di spese per la strada e diminuzione di fermate negli alberghi. Quando Dio volle, per le cure e per gli sforzi dei deputati popolari, i due rivali si diedero il bacio di pace e anziché contendersi il passo, decisero di vivere in comune accordo. Dopo parecchie sedute, alle quali intervennero i deputati italiani e tedeschi di tutti i partiti, rappresentanti della Comunità generale di Trento e di Bolzano, fu stipulato in quest’ultima città il compromesso che ne prende il nome. Era l’estate del 1909, e la Comunità, approvando in pieno consesso il nuovo patto, si impegnava di promuoverne l’esecuzione, assicurando il versamento di un milione e mezzo di corone . Il Governo centrale, a quanto si seppe, si mostrò soddisfatto del compromesso, pure riservandosi di rivedere le due tracce, di rilevarne il costo e dire poi l’ultima parola. Venne la Dieta del 1909-10, ma di ferrovie non si parlò: essa fu tutta occupata dalla questione magistrale. Della questione di Fiemme non si occupò che la stampa, che riferì della guerra mossa al compromesso dai conservatori e assecondata dai tedeschi nazionali. Alla fine del 1910 nuova tornata dietale. Qui si attendeva senz’altro che la ferrovia di Fiemme venisse discussa e ratificato per conto della Provincia il compromesso di Bolzano. Non ne fu nulla. Mancavano, così ci disse qualche tedesco, i denari; da parte italiana seppimo invece che la vera difficoltà era da cercarsi nelle opposizioni dei due partiti suaccennati che, come avevano fatto nella questione magistrale, così nella questione nostra minacciavano i cristiano sociali, se avessero osato mantenere la parola data. Non volendo i tedeschi trattare della nostra ferrovia dovettero almeno rassegnarsi a vedere anche tutte le altre coperte dal più profondo silenzio. L’anno che ora va morendo, passò senza Dieta. Solo adesso si parla di una breve sessione alla fine di dicembre, che verrà ripresa e continuata a lungo nel gennaio e nel febbraio del 1912. I tedeschi – come già si è potuto sapere quassù da qualche loro pezzo grosso, che dobbiamo supporre bene informato e molto addentro nelle segrete cose – vogliono e debbono approfittare dell’occasione per mettere sul tappeto il loro progetto ferroviario. È il trionfo del digiuno; e con ciò, non ne dubitiamo, dopo poco più di due anni che la Comunità ha fatto il dover suo, anche la Dieta potrà compiere il proprio. I rappresentanti di Fiemme, anzi, tutti fino ad uno, i deputati italiani di qualsiasi indirizzo e di qualsiasi regione, ricorderanno che nel Trentino vi è ancora una valle, per molte e molte ragioni importantissima, che da anni ed anni chiede in vano la congiunzione ferroviaria che le spetta e per la quale si dichiarò pronta a sopportare ingenti spese. Essi ricorderanno che si è raggiunti a un compromesso al quale fu assicurata per lo meno la maggioranza e che dovrebbe finalmente venire ratificato. È per essi un impegno d’onore che non venga deliberata nessuna costruzione ferroviaria, se prima non si pensa a noi, nutriti finora solo di lotte, privazioni e speranze, e che pur oggi dobbiamo battere i piedi o percorrere con mezzi meno comodi e più costosi il superbo stradone da tutti usato ma aperto e mantenuto coi nostri danari. Nessuno – non solo fra gli italiani ma nemmeno fra i tedeschi – deve ignorarci, intralciarci o precederci. La Dieta deve pensare, dopo tanti indugi, alla valle di Fiemme e compiere ciò che è semplicemente il suo dovere! 