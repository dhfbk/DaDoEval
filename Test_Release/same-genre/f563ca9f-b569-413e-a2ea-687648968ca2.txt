Cari amici, non mi è possibile, parlando qui a Torino, in questo anno 1948 non ricordare, con profonda emozione, le ore decisive scoccate un secolo fa, nella vita politica del nostro paese: 4 marzo 1848, proclamazione dello Statuto albertino; 27 aprile, elezione del primo Parlamento subalpino; 8 maggio prima seduta della Camera subalpina. Ed ora fate un balzo di cento anni: 18 aprile 1948, elezione del primo Parlamento della repubblica italiana; 8 maggio, precisamente cento anni dopo, prima seduta della nuova Camera, dove siederanno i deputati da voi eletti e che rappresenteranno il paese. Sono lontani i tempi (ricordate il 1922) in cui vi fu la grave minaccia per la Camera dei deputati di diventare un bivacco delle milizie di parte e da quando (ricordate il 1928) con la riforma corporativa il Parlamento perdette la funzione di rappresentanza popolare per divenire organo dello Stato-partito. La Costituente ha restituito alla Camera la sua struttura democratica. Ma coloro che decideranno del suo spirito animatore, del suo carattere, della sua fedeltà alla libertà e alla democrazia, saranno gli uomini nuovi che vi entreranno e prima ancora sarete voi elettori che li manderete. Votate tutti! Ecco perché così alto e fervido risuona il nostro appello: votate tutti, perché ogni voto è prezioso, votate con coscienza, perché ogni eletto sia un democratico sicuro, un uomo che rappresenti il popolo italiano e non una sola classe o un solo partito; un uomo che provenga dalla nostra storia e dalla nostra civiltà nazionale e ne ascolti la voce e ne interpreti le profonde esigenze. Non v’è bisogno che io qui ricordi come la corrente nazionale che portò al risorgimento, nel quale confluirono l’umanesimo della libertà e il repubblicanesimo mazziniano, sia stata permeata da aspirazioni e speranze cristiane, ma forse non è inopportuno che io ricordi come il neoguelfismo trasse la sua convinzione di libertà politica e amministrativa dalla storia dei nostri grandi comuni e dalle gloriose repubbliche marinare. La costruzione politica immaginata dai federalisti di allora, venne superata nel corso della storia, ma, a molti anni di distanza da quella pace religiosa conclusa con il concordato, pace che ora è inserita nella Costituzione italiana, anche oggi la speranza della libertà, dell’unità, dell’indipendenza d’Italia deve fondarsi sui programmi cristiani e sul presidio morale che risiedono nel concordato stesso. Ciò si può proclamare oggi, a doppia ragione, perché ogni complicazione di potere temporale e di politica territoriale è ormai scomparsa per sempre e l’unità nazionale definitivamente riconosciuta: e il papa durante la guerra apparve agli occhi di tutti come il nobilissimo protettore e salvatore e il clero cooperò valorosamente alla liberazione dallo straniero e il sentimento religioso animò e confortò un gran numero dei nostri combattenti. C’è chi, nel ricordo del 1848 in cui prese sempre più piede il movimento che doveva portare all’unità d’Italia, ci ha accusato di avere intaccato questa unità tanto faticosamente raggiunta, concedendo o favorendo il sorgere di autonomie speciali alle isole e a due territori bilingue. No. Riaffermando la tendenza unitaria della Democrazia cristiana mi sento sicurissimo che le concesse autonomie non intaccheranno l’unità morale e politica della nazione ché anzi potranno essere utili come esperimenti nel settore amministrativo purché gli organi regionali non imitino certe degenerazioni degli organi centrali. Piuttosto bisogna ricordare che la libertà politica può vivere solo se accompagnata dalla virtù del costume. Le nazioni cristiane, ebbe a scrivere il Gioberti, possono bensì ammalarsi, ma non morire e Cesare Balbo aggiungeva che è inutile discutere se la libertà dei nostri storici comuni nacque in questo o in quel caso, con questi o con quei contrasti: certo è che essa nacque e si mantenne per la risanatrice operosità cristiana e perché è la virtù che crea l’indipendenza. Dopo la conciliazione, proclamata la repubblica, rinascono, quindi, nella nostra coscienza principii fondamentali del 1848 e diventano patrimonio vivo della maggioranza del popolo italiano. Popolo che ricorda che allora, nel 1848, furono proclamati anche i diritti del lavoro e si impose il problema sociale e sente che oggi alle speranze antiche si unisce, e quasi sovrasta, la speranza di creare un mondo migliore per le classi lavoratrici. Per quanto importante sia il regime democratico e sacra la libertà, lo sforzo per difendersi assurge il suo pieno valore morale solo se è disinteressato e solo se non è espressione di un conservatorismo egoistico. In questo nostro secolo di storia il progresso nella distribuzione della ricchezza e l’aumento della partecipazione del lavoro al profitto delle imprese non andò di pari passo con il progresso politico. La partecipazione del popolo alla vita politica con l’uso del voto si era già estesa dopo il 1900 da tre milioni a 9 milioni di elettori con il suffragio Giolitti; oggi si è arrivati a 28 milioni di elettori con l’ultima legge elettorale. Nel 1848 fu pubblicato anche il manifesto di Marx, ma accanto alla sua, risuonarono altre voci che richiamavano la dottrina sociale del cristianesimo. Aspra rampogna di grandi papi e di vescovi illuminati contro gli abusi sociali, rivendicazioni operaie proclamate dai pontefici, dottrina di azione cristiano-sociale sviluppata da un clero generoso e battagliero e di opere cattoliche delle quali voi a Torino, registrate eventi formidabili e mondiali. Nella Democrazia cristiana confluiscono due correnti: quella libertaria del guelfismo, intesa come ispirazione e non più come vagheggiamento di soluzioni superate e quella democratica sociale, derivante dalla scuola cristiana. Entrambe, però, si rendono conto delle nuove esigenze e dei doveri che incombono sulla classe padronale e soprattutto dei diritti della classe lavoratrice. E difendiamo questa visione cristiana con tutta la nostra forza e con tutto il nostro entusiasmo. Ed a questo proposito mi viene rivolta l’accusa di usare un linguaggio troppo rude: questa accusa, indovinate un po’, mi viene proprio dai comunisti i quali sono soliti misurare le parole e che se nelle aule parlamentari parlano come agnelli, davanti alle folle e quando pubblicano manifesti, parlano come lupi rabbiosi. Avrete visto un recente manifesto comunista nel quale si afferma, ad esempio, che seicento individui sfruttano il lavoro di tutti gli italiani e che noi tendiamo a vendere il governo agli Stati Uniti di Truman. Ecco la risposta: in parecchi documenti che abbiamo pubblicato abbiamo reso conto degli aiuti che sono venuti dall’America all’Italia e abbiamo detto come questi contributi e aiuti furono consumati giorno per giorno dal popolo italiano per vivere e per fare muovere le industrie. Abbiamo affermato che senza questo pane e senza il carbone, senza il petrolio e senza la benzina, senza le materie prime il popolo italiano oggi sarebbe in uno stato disastroso; le industrie sarebbero ferme. Tutte le convenzioni che si fecero con l’America costituiscono un libro aperto a tutti. Siamo in una casa di vetro. Nulla da nascondere. Ebbene i comunisti mi attaccano e protestano; ma la verità è che essi fanno questo per la fermezza dei miei discorsi e perché sono incapaci di rispondere alle accuse formali che rivolgo loro. Io ho detto, e ripeto qui, e invito a dimostrare il contrario, che i comunisti sono senza convinzione e forse contro la loro convinzione, per un ordine ricevuto da un comitato che è diretto da tre potenze balcaniche, più la Russia; essi tradiscono gli interessi del popolo italiano per fare semplicemente gli interessi di quelle potenze. Per metterci contro la classe operaia, i frontisti ci accusano di una politica contro il proletariato e a favore della classe imprenditrice; ci accusano di avere dato a De Angeli un miliardo e 130 milioni, cioè alla Breda, ci accusano di aver dato 4 miliardi e mezzo alla Fiat, un miliardo e 475 milioni alla Caproni, 300 milioni alla Falk, 200 milioni alla Parodi. Tutto l’inverno abbiamo avuto delegazioni su delegazioni di operai che chiedevano il nostro intervento in favore di queste imprese. Ed è stato non per gli interessi degli industriali ma per quelli di questi lavoratori, per impedire che restassero disoccupati, che lo Stato ha fatto tanti sacrifici. Che mi vengano ad accusare proprio coloro che hanno fatto le massime pressioni per poter ricevere questi prestiti, è una infamia, è una inversione della verità contro la quale è doveroso reagire con fermezza. Il descrivere il presente governo come un governo delle imprese monopolistiche, come un governo dei ricchi, come un governo degli speculatori e un governo soprattutto antioperaio è una perfetta menzogna. I dati, la cifre ufficiali sono là per smentire. E ci sono anche i dati e le cifre che dimostrano le variazioni dei salari reali e l’azione svolta dal governo per salvare la lira: tanto è vero che superati momenti davvero critici oggi si registrano sì e no delle oscillazioni dovute al panico, dovute a qualche egoista che cerca nuovamente di rifugiarsi nella valuta estera. Ma ormai possiamo dire tranquillamente che non cadremo più nell’inflazione; la moneta non rovinerà e non arriveremo a quelle belle condizioni in cui è caduta la Russia ove è sceso ad un decimo il valore del rublo e ad un terzo i valori dei titoli di Stato, che erano ritenuti tanto sicuri. E se c’è qualcuno che può lamentarsi, questi sono, caso mai, gli impiegati, il cui stipendio reale in confronto a quello degli operai non è certo confortante, e così si dica per lo stato dei pensionati e in generale del ceto medio che lavora, o anche dei contadini che ora vedono diminuire i prezzi dei loro prodotti. D’altra parte noi non combattiamo il Partito comunista per i suoi progetti economici, circa i quali potremo anche, fino ad un certo punto, intenderci, ma lo combattiamo perché è un partito che non mette le carte in tavola, non è sincero nel gioco politico. Infatti se il suo stemma è la falce e il martello, se il suo capo si chiama Lenin o Stalin, perché si nasconde allora dietro Garibaldi? Ma le contraddizioni e le notizie tendenziose non si fermano alla etichetta ma si riscontrano anche tra il programma che si propone al popolo come fine da perseguire e la realizzazione dei programmi stessi. Vi porto un esempio: l’onorevole Togliatti in un recente articolo ha fatto le solite affermazioni (alcune delle quali contenute anche in un manifesto del partito) secondo le quali nei paesi Balcanici che sono sotto l’influenza russa, i contadini avrebbero trovato il paradiso. Ora, di fronte a queste affermazioni, io mi domando come mai i capi dei partiti dei contadini di due paesi, come Petkov , Maniu e Mikolayzoys, sono scomparsi, o sono in prigione, o sono stati impiccati. Da una inchiesta fatta fare nei paesi che sono divenuti jugoslavi territorialmente e politicamente, e cioè nei paesi dell’Istria, risulta a proposito della tanto decantata riforma agraria in seguito alla quale tutti sarebbero eguali, che sono stati espropriati i contadini italiani con 15, con 10 ed anche con soli 7 ettari di terreno. Non solo, ma il peggio è questo (e valga per gli amici contadini che si lagnano dell’ammasso del grano, e fino ad un certo punto hanno ragione), che in quelle terre si ammassa il 60 per cento di tutti i prodotti dei contadini e che sono state organizzate là delle cooperative agricole statali secondo la struttura del kolkos sovietico. Queste cooperative fissano la così detta norma di lavoro: i contadini diventano apparentemente soci, in realtà diventano braccianti agricoli della cooperativa e la norma di lavoro viene fissata dalla direzione centrale a capo della quale vi è un commissario governativo. Norma principale è quella delle 40 unità giornaliere, salite poi a 60, poi a 100 e infine a 120, e ai contadini che lavorano 13, 14, o 15 ore al giorno si dice di lavorare di più perché bisogna produrre, perché c’è il piano quinquennale e bisogna arrivare a produrre tutto quello che il piano quinquennale ha previsto. Ecco la libertà che sarebbe riservata ai contadini in un regime del genere. E c’è di più: il contadino che il primo giorno manca di una sola unità, viene punito con la decurtazione di un terzo del salario; al secondo giorno la decurtazione è della metà; al quarto il contadino viene denunciato al tribunale del popolo per sabotaggio e la condanna si aggira sui cinque anni di carcere e lavori forzati. Ma a proposito dei diritti dei lavoratori c’è poi da rilevare che mentre in Italia i comunisti si stracciano le vesti per i ministri del governo a proposito dell’abuso che si fa del diritto di sciopero, e particolarmente per gli scioperi politici, in Russia, e in tutti i paesi balcanici, dove la Russia influisce, e anche in Istria, lo sciopero è proibito. In questi paesi, come a Pola, a Parenzo, e nelle altre nostre belle cittadine della costa istriana, non vi è più libertà di stampa; nemmeno il «Corriere dei piccoli», nemmeno la «Settimana enigmistica» possono entrare, tutto è proibito. E va ricordato ai frontisti, che fanno i libertari e che tanto strepitano se esprimiamo il sospetto che essi sotto l’emblema di Garibaldi nascondono le mire di una dittatura, che nei succitati paesi esiste un solo partito, una sola lista, quella comunista. E la scelta dei candidati è fatta dagli elettori in modo che tutti possano vedere come ha votato. In altro manifesto è scritto che la Russia ha cercato di stabilire con l’Italia rapporti commerciali, ma che De Gasperi, servo di Truman, preferisce imporre agli italiani la tessera del pane piuttosto che accettare il grano sovietico. Ora è documentabile che non abbiamo mai avuto la fortuna di vederci offerto del grano dalla Russia, né in vendita, né gratis e che abbiamo potuto avere la razione di pane attuale perché l’America ci ha mandato il grano e, se non c’era questo, i signori che scrivono questi manifesti non avrebbero mangiato pane se non di contrabbando per uno o due giorni alla settimana. Non è vero, poi, che non vogliamo contatti e comunicazioni commerciali con l’Oriente. Abbiamo fatto un trattato commerciale con la Jugoslavia. Abbiamo offerto di farne uno anche con la Russia, ma ci siamo sentiti rispondere che questo doveva essere messo in relazione con i pagamenti delle riparazioni. Ora, i versamenti per questi 100 milioni di dollari alla Russia devono essere iniziati, secondo il trattato, nel 1949. E non c’è proprio nessuna ragione di anticipare delle cifre tanto onerose per noi. Certo, sono io il primo a essere convinto che non tutto può lasciarci soddisfatti e sono il primo ad avere comprensione per certe lagnanze e specialmente per i malumori dei contadini. Sì, se si potrà fare a meno dell’ammasso totale del grano o se lo si potrà ridurre, noi lo faremo molto volentieri. Ma questo dipende dalle disponibilità internazionali. In relazione a questa situazione internazionale noi faremo anche un passo più in là, non solo ridurremo l’ammasso larghissimamente, ma lo aboliremo addirittura se sarà possibile. La nostra disponibilità verso i contadini e i coltivatori in genere l’abbiamo del resto dimostrata anche in occasione del recente provvedimento di amnistia e di condono, nel quale come è noto abbiamo comprese le infrazioni annonarie. Ed io mi auguro che i magistrati applichino tale amnistia con senso di equità e di pacificazione. I contributi che gravano sull’agricoltura sono eccessivi e bisogna cambiare assolutamente metodo; e già un recente decreto del ministero del Lavoro ha consentito l’esenzione di tutti i contributi a tutti i coltivatori diretti fino ad una superficie terriera di circa sette ettari per la pianura e dodici ettari per la montagna. Lo stesso dicasi delle tasse sul bestiame che vanno assolutamente ridotte in relazione alla situazione delle singole province. Perché i democristiani sono ora così attivi, così reattivi, così duri, vibranti nella polemica? Perché il presidente del Consiglio ha sentito il dovere di parlare così chiaro e così forte? Perché, se per le agitazioni promosse dal Partito comunista in Italia e in Francia, fallisse il piano di collaborazione europea con l’aiuto americano, nessuno in Italia potrebbe garantire il pane ai lavoratori, il carbone e le materie prime all’industria. E reagiamo in questa materia, anche perché sappiamo che questo atteggiamento non ha nulla a che fare con la difesa dei lavoratori ma è semplicemente dovuto ad un ordine venuto dal di fuori. Per questo chiamiamo il popolo a reagire con l’unica arma pacifica che esiste: il voto. E dobbiamo affermare di essere convinti che la grata collaborazione col popolo americano giova alla causa nostra: alla causa della nostra economia e alla causa comune della libertà e della pace. In un comizio tenuto ieri alla Basilica di Massenzio l’onorevole Nenni, che in certi momenti assume la difesa di ufficio dei comunisti e dell’onorevole Togliatti, ha affermato che nell’ultima crisi ho allontanato i comunisti dal governo non già per le divergenze sul piano Marshall, che venne più tardi, ma solo per ragioni interne, anzi per far piacere ai grandi speculatori e alla Confida ; la verità è che già dalla fine di maggio, l’atteggiamento di alcuni partiti estremi era divenuto pericoloso. È vero, non c’era ancora il piano Marshall, con questo nome, ma era già in atto una azione di aiuti dell’America all’Italia e bisognava tenerne conto. Togliatti, invece, scrisse il famoso articolo contro gli americani e circa le ripercussioni che esso ebbe in America, io non intendo rivelare dei segreti, ma invito l’onorevole Nenni a pubblicare il telegramma inviatogli dal socialista, onorevole Lombardo, allora presidente della commissione commerciale italiana a Washington, nel quale è detto chiaramente delle conseguenze che poteva provocare l’atteggiamento di Togliatti. Mi avvio rapidamente alla conclusione: vi raccomando, amici torinesi, di aggiornare le speranze d’Italia: speranze di libertà che dovrà essere garantita dal suffragio popolare del 18 aprile. Badate bene: votare è un dovere, non votare è una viltà, votare male è un tradimento. Dobbiamo creare un Parlamento che sia in grado di risolvere tutti i problemi che oggi sono sul tappeto: e uno dei principali sarà quello edilizio. Bisogna ricostruire le case che furono distrutte, perché non si può tollerare che in Italia tanti siano i senza tetto; inoltre questa è una industria autonoma che può assorbire operai anche se le altre industrie eventualmente per necessità di importazioni dall’estero, non potranno prosperare. L’amico Quarello ha sviluppato e tracciato un grande programma al riguardo: l’augurio è che insieme ad altri rappresentanti della regione possa farlo diventare legge. Quanto ai consigli di gestione, tutti sapete quale è l’atteggiamento della Democrazia cristiana e del governo; siamo pienamente favorevoli ai consigli come organi di cooperazione e non come organi di lotta a disposizione di un partito. E quanto alla riforma agraria, che è uno dei primi riguardi del nostro programma dovrà assicurare veramente al contadino di rimanere sulla terra che gli verrà affidata. Ma tutto sarà vano se si continuerà a combattere il piano Marshall: le imprese industriali, compresi quindi i consigli di gestione, saranno semplicemente i necrofori del progresso sociale. In questa campagna elettorale si parla troppo della Russia, troppo dell’America. Lasciamo stare gli Stati: noi vogliamo la pace con tutti questi Stati. Non vogliamo la guerra, non vogliamo dare pretesti in nessuna maniera alla guerra, ma per mantenere la pace bisogna cominciare a dire parole di amicizia, di comprensione e non di odio. Voi avete la virtù della tenacia, la virtù della durezza. Se qualcuno mi chiede quello che io penso, se avremo la vittoria o non l’avremo, io vi rispondo che sono sicuro di sì. Però attenti: bisogna che tutti andiate al combattimento (onorevole Togliatti: niente da temere), al pacifico combattimento dell’urna; al combattimento dell’urna con coraggio assoluto, senza curarvi che sarà domani. Ed allora permettetemi che vi legga le ultime parole di Cesare Balbo, messe quasi a conclusione del suo libro, cento anni fa, all’inizio del primo risorgimento. Così scriveva nelle Speranze d’Italia : «I codardi chiedono alla mattina della battaglia i calcoli della probabilità della vittoria. I forti e i costanti non sogliono chiedere fortemente, né quanto a lungo, ma come e dove abbiano a combattere. Non hanno bisogno se non di sapere in quale posto, per quale via, per quale scopo, e sperano poi ed operano e combattono e soffrono ivi fino alla fine della giornata, lasciando a Dio gli adempimenti». 