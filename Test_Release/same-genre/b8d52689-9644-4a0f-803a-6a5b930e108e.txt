Il terzo volume della «Storia dei papi dell’età modernissima» del professor Giuseppe Schmidlin (I) consta di XIX e 350 pagine, mentre il primo che s’iniziava con Pio VII e comprendeva Gregorio XVI contava 708 pagine, e il secondo che trattava di Pio IX e Leone XIII raggiungeva 610 pagine. L’autore ci spiega appunto nella prefazione al volume terzo che questo va considerato come un torso, perché manca il papato di Pio XI che lo Schmidlin aveva già pronto per le stampe, ma che dovette sospendere per desiderio dello stesso Pontefice, il quale, alla domanda rivoltagli dall’autore rispose: «Post mortem lauda, vel… non lauda!». Il presente volume narra dunque la storia del papato di Pio X e di quello di Benedetto XV . Anche leggendo questo volume si rimane ammirati dalla forza di lavoro, della diligenza e della eccezionale ricchezza di informazioni dello Schmidlin; qualità rilevate già da P. Giuseppe Grisar nelle «Stimmen der Zeit» a proposito del primo volume, che egli giudica «opera di straordinaria erudizione e un libro di consultazione unico nel suo genere». Le note sono copiose, i riferimenti molteplici ed esaurienti, i sussidi bibliografici abbondanti e criticamente elaborati. Il metodo, seguito dallo Schmidlin, è notoriamente quello del Pastor, il quale completa la narrazione riguardante i Pontefici con esposizioni particolari di storia ecclesiastica, dedicato a singole nazioni o a speciali attività. Trattandosi dello Schmidlin, nessuno si meraviglierà che i capitoli sulle missioni siano svolti con particolare completezza. Tuttavia vorremmo dire che il metodo dello Schmidlin si avvicina piuttosto al Pastor degli ultimi volumi che a quello incomparabilmente migliore dei primi, il che equivale ad affermare che è più prossimo al mosaico che all’affresco . Era possibile fare altrimenti? Forse no. Forse l’impossibilità nella maggior parte dei casi, di conoscere ed esplorare gli archivi diplomatici e delle cancellerie e di ricostruire così con sicurezza i propositi, le finalità, i sentimenti degli attori del dramma storico escludevano la sintesi viva, reale, definitiva per l’accertamento dei fatti e per l’obiettività del giudizio. Forse la «storia» dello Schmidlin fornisce una nuova conferma del fatto che i contemporanei – nonostante ogni studio ed ingegno – riescono bensì a compilare una ricca e ragionata esposizione dei fatti, ma non a scrivere la storia nel pieno senso della parola. L’autore è consapevole di tali difficoltà e s’industria in tutti i modi a superarle, abbondando nelle informazioni e cedendo la parola alle opinioni più diverse; ma spesso la risultante ch’egli ne tira, sembra piuttosto calcolata in base ad un tal qual criterio di compensazione, che frutto di una conclusione accertata. Ogni volta ch’egli ha attribuito al suo personaggio un lato negativo e criticabile, ecco che a poche righe o pagine di distanza segue un rilievo favorevole: si va avanti a colpi di remo, uno a sinistra, l’altro a destra. Questo metodo persuade meno che mai, quando si tratta di Pio X, la cui «personale e subiettiva santità è fuori questione», ma che nello stesso tempo è accusato di «grave complicità nello sciagurato complotto mondiale» dell’integralismo, per quanto, poco dopo ancora, venga rilevato che l’effetto complessivo dell’enciclica antimodernista fu «potente e salutare». In questa narrazione della rotta antimodernista, del resto molto interessante e in parte anche inedita, si possono constatare due cose: la prima che l’autore nel suo atteggiamento complessivo non viene meno a quel senso ecclesiastico, a quella «Kirchlichkeit», che gli riconosce anche il censore abbastanza severo del Vaterland di Lucerna, la seconda che nei suoi particolari giudizi lo Schmidlin lascia intravedere la passione con la quale egli stesso ha partecipato o seguito le lotte che descrive, onde molti non saranno disposti ad accettarli o a considerarli come definitivi ed imparziali giudizi della storia. Lo stile stesso dell’autore, frequentemente brusco e rude, contribuisce a togliere a certi suoi apprezzamenti la serenità di cui abbisognerebbero per imporsi in nome dell’obbiettività storica. Certo egli si sforza di trovare la verità e null’altro che la verità ed è sempre disposto ad ammirare dietro le debolezze degli uomini, la sapienza della Provvidenza divina; ma quando egli crede che i fatti lo autorizzino a biasimare o svalutare, il suo modo di scrivere manca talvolta di quella misura e di quei riguardi formali che senza nuocere alla verità sono assolutamente doverosi, ove si tratti di persone e di cose, per le quali il pubblico dei lettori nutre speciale venerazione. Queste riserve che vorremmo estendere a parecchie altre valutazioni soggettive dell’Autore, non ci impediscono di riconoscere che anche questo terzo volume contiene dei capitoli veramente preziosi. Ad esempio, la ricostruzione magistrale dell’attività di Benedetto XV durante la guerra, resa eccezionalmente possibile dalla pubblicazione degli atti diplomatici più segreti, riesce, proprio anche per la nota spregiudicatezza dell’Autore, un’inconfutabile apologia del grande e sfortunato Pontefice. Ma, sorpassando i particolari, ci si permetta ancora un’osservazione generica. Allo Schmidlin la storia dei Papi del secolo XIX «si presenta come un alternarsi di sistemi e di contrasti nelle direttive e correnti curiali». Un papa «politico» segue ad un papa «religioso» e viceversa, finché in Pio XI i due sistemi si fondono e si ricostituiscono in unità. Il diverso «sistema» di ogni pontefice è determinato per lo Schmidlin dall’atteggiamento ch’egli assume di fronte alla vita moderna. È veramente storica questa concezione dialettica della storia degli ultimi papi? Essa si fonda innegabilmente su elementi di fatto, ma sono essi essenziali o talmente importanti da incardinarvi sopra tutta la costruzione? È vero, i programmi di governo e i metodi cambiano, ma non muta anche la vita contemporanea, non mutano le esigenze che reclamano diversità di metodo e di provvedimenti? Se ciò è vero per la storia civile, quanto più per la storia dei papi, la quale non si può spiegare con le sole forze sociologiche politiche, umane, ma contiene al centro un elemento che sfugge e che non si misura, perché in intimo nesso col carattere soprannaturale della Chiesa! È ciò del resto che pure lo Schmidlin afferma, quando dice «che la Provvidenza divina domina i destini dei papi e li guida secondo i suoi misteriosi consigli sulle vie già da essa tracciate». Ed è ben lo stesso pensiero espresso da Mons. Ratti nella «Contribuzione alla Storia Eucaristica di Milano» là ove il futuro Pontefice definisce la storia come tessuto vivente dei fatti, tessuto nel quale i pensieri e le azioni degli uomini e di Dio, s’incrociano, si confondono, si attraversano volta a volta sempre con questo effetto finale, di comporre questo meraviglioso piano provvidenziale, dove domina tutta la sovranità divina e si manifesta in tutta l’evidenza l’amore di Dio per gli uomini. Noi siamo grati allo Schmidlin di aver voluto mettere questa citazione in testa al presente volume della sua storia, quasi come una risposta anticipata a chi, sfruttando qualche suo particolare concetto, gli volesse attribuire un pragmatismo inammissibile. I Josef Schmidlin, Papstgeschichte der neuesten Zeit, 3. Bd, Papstum und Päpste im XX. Jahrhundert, München, Kösel und Pustet, 1935. 