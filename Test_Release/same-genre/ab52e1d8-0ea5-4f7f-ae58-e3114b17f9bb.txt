È oramai fuori di dubbio che il ministero Beck è entrato in una nuova crisi. Prade, attaccato violentemente in parecchi comizi boemi, ha pregato il bar. Beck di proporre il suo pensionamento. Sono appena due mesi che Prade successe al Peschka e questi da poco più era successo al Prade, e già si parla di un nuovo sbarco. I tedeschi liberali, specialmente i boemi, cambiano ministri, come le camicie. La cagione profonda e vera dovrebbe essere la crisi linguistica in cui si dibatte il regno di S. Venceslao; la causa prossima è l’assoluta mancanza di programma fra i liberali tedeschi e la massima mancanza per il contrario di uomini che ambiscono il seggio ministeriale. Appena comparsa la notizia delle dimissioni di Prade, quantunque si presuma quasi con certezza che la crisi non verrà sciolta prima dell’autunno, i candidati vennero su come i funghi. I volfiani ripresentano il Pacher, i radicali boemi il generale d.r Roller, deputato dietale, gli agrari di nuovo il d.r Schreiner o il d.r Damm. Si comincia a dire però che la crisi non si limiterà al ministero nazionale tedesco. Il Marchet, salvato a stento da Beck nell’affare Wahrmund, ferito di fianco nella faccenda della scuola czeca a Vienna, barcolla oramai sul serio e non aspetta che di aver buona compagnia per andarsene. I compagni sarebbero Korytowski e forse anche il Klein. Il ministro delle finanze è venuto ad essere antipatico più di quello che sia permesso d’essere ad un ministro delle finanze e il Klein, tanto perché non è parlamentare, viene sempre messo in combinazione tutte le volte che si tratta di far posto. La stampa viennese s’occupa naturalmente anche dei successori. All’istruzione verrebbe chiamato il conte Stürgh o il Grabmayr, due liberali, ma «antiwahrmundiani» e membri della Camera dei Signori. Sono combinazioni fantastiche, oppone il Reichspost; non conviene dimenticare che i cristiano-sociali sono rappresentati numericamente male nel gabinetto... Così con tali elegiache intonazioni la camera va in vacanze lasciando al bar. Beck il disaggradevole incarico di preparare per l’autunno il pasticcio che piaccia a tutti, o almeno ai più forti. Leggevamo ieri nella Neue Freie Presse una confessione preziosa. Un professore di Innsbruck vi riversa tutto l’animo suo, conturbato al pensiero del «clericalizzamento» (uh! che brutta parola!) dell’università enipontana. Non ha soverchi timori rispetto ai docenti. Le facoltà non proporranno che liberali e i canditati «clericali» sono tanto pochi, che il ministro non potrebbe riuscire a niente nemmeno in tale riguardo. Il Senato comunque veglierà. Maggiori preoccupazioni alberga l’animo del professore liberale se considera la condizione degli studenti. Questi in maggioranza sono ora cattolici: bisogna lavorate con tutte le forze per attirare ad Innsbruck studenti anticlericali. A tal uopo s’è oramai costituito un fondo che deve agevolare ai liberali, le condizioni economiche. I professori stessi hanno aggiunto al lascito del d.r Tschan altre 10 mila corone. «Ella vede – concludeva il professore la sua intervista – il motto di Montecuccoli, che a far la guerra ci voglion denari, denari e poi denari ancora, vale anche per il Kulturkampf». L’intervista è un prezioso documento. Anzitutto si ha la conferma dalle labbra di un complice che le facoltà escludono nelle loro proposte i candidati cattolici e favoriscono i liberali senza riguardo ad abilitazione e dottrina. Gli esempi non sono pochi, basti ricordare che lo storico Pastor, perché credente non fu accolto dalla facoltà filosofica di Vienna. Ci viene poi detto con una franchezza, la quale non lascia nulla a desiderare, che i professori provvedono alla cassa di guerra degli studenti liberali. Che guerra sia codesta, quale razza di cultura, sanno le recenti gazzarre cruente di Graz, Vienna, Innsbruck. E il popolo deve pagare coi suoi sudori codesti «dotti» perché coi grassi stipendi mantengano fra gli studenti un’agitazione che tenta di rendere ai cattolici impossibile l’esistenza! Il Linzer Volksblatt ritorna all’attacco contro la Südmark. Questa ha fondato a St. Egidio nella Stiria una colonia protestante. Anche la scuola è in mano di protestanti. Il famigerato propagandista «los von Rom», il pastore Mahnert visita la scuola tutte le settimane. Il giornale di Linz accusa formalmente la «Südmark» non essere una società nazionale neutra, ma di portare in paesi pacifici la lotta confessionale e di appoggiare la propaganda «los von Rom». Ricordiamolo! La «Südmark» lavora anche da noi e tenta insieme allo «Schulverein» e al «Volksbund» di penetrare nei nostri villaggi. La Federazione delle società operaie cristiane viennesi tiene dai 15 settembre ai 15 ottobre un corso pratico per propagandisti e conferenzieri. Ecco il programma d’insegnamento: Lavoro pratico d’organizzazione. – Storia del movimento operaio austriaco. – Teoria e storia del socialismo. – Teoria e pratica dell’organizzazione di classe. – Le unioni professionali in Germania e in Inghilterra. – Legislazione operaia. Contratto di lavoro. Tariffe collettive, arbitrato, diritto di coalizione. – Capitoli scelti d’economia politica. – La questione agraria. I lavoratori della terra. – Gli artigiani. – Cartelli e trust. – Le abitazioni. – Storia del parlamentarismo e della costituzione austriaca. – Problemi giuridici pratici. – Segretariati del lavoro. – Come si tengono conferenze? – L’organizzazione della gioventù. – Collaborazione alla stampa. – Conferenze apologetiche. A quando qualche cose di simile nel Trentino? Il giovane clero, gli accademici, gli operai intelligenti sentono il bisogno di rivolgere a scopi prossimi della pratica sociale la loro coltura e le loro attitudini; tutti sentiamo che è necessaria una più completa fusione delle idee democratiche cristiane e una revisione dei nostri intenti pratici. Quando ricominciamo davvero? 