Detroit per me segna la fine di una fase e l’inizio di un’altra nell’interessante giro del Nordamerica in cui mi hanno condotto gli affari correnti. Giunge in chiusura della sessione di Ottawa della Conferenza dell’Atlantico del Nord dove abbiamo discusso questioni di interesse per ognuno di noi, per le nostre famiglie, le nostre case, i nostri paesi. Ma precede la mia visita ufficiale a Washington dove avrò il piacere di scambiare le mie opinioni con quelle degli illustri leader di questo grande paese. Devo cominciare ringraziando dell’invito che mi avete rivolto . Conosco l’ardente interesse che tanti di voi hanno per le questioni di politica internazionale e questo mi fa apprezzare ancor più il vostro desiderio di sentire il punto di vista di un italiano, o meglio di un europeo su queste questioni. Permettetemi di esordire in questo breve discorso con una nota personale: quasi cinque anni fa ho avuto la fortuna di visitare questo paese per la prima volta. L’Italia era recentemente uscita da una gigantesca crisi internazionale, la nuova democrazia italiana si stava lentamente consolidando, costringendo i suoi avversari a mostrare progressivamente il loro gioco e spingendoli alla clamorosa sconfitta che essi soffrirono nelle elezioni del 1948. Anche grazie al generoso aiuto degli Stati Uniti l’economia e le finanze italiane stavano cominciando a riprendersi. Era una ripresa che sembrava un miracolo anche ai più critici osservatori e che ci avrebbe permesso di guardare oggi con maggiore fiducia al futuro, se la minaccia di un nuovo conflitto non ci avesse obbligato a deviare sforzi e risorse dal fine della ricostruzione a quello della difesa. Come ho detto, eravamo all’inizi del nostro lavoro. Allora ho trovato nei miei contatti con il vostro paese e con i vostri leader l’incoraggiamento per l’arduo compito che mi stava di fronte. Nelle franche conversazioni con il vostro Presidente e i membri del suo governo, nella calorosa simpatia con cui sono stato ricevuto nelle vostre città, ho sentito che la cooperazione Americana con l’Italia era una realtà viva e funzionante, un patrimonio su cui il mio paese, che aveva perso tanto, poteva contare. Ho ricordato qui le impressioni di allora non solo perché amo indugiare nei ricordi piacevoli, ma perché la mia visita negli Stati Uniti, nel gennaio 1947, ha coinciso con la fine di quel periodo di incertezza in cui le democrazie occidentali si sono trovate fra la fine della seconda guerra mondiale e la proclamazione della dottrina Truman. Quando, nella primavera dello stesso anno, il vostro Presidente con un gesto generoso, nuovo nella storia, ha chiesto al Congresso i fondi per assistere Grecia e Turchia, ha segnato realmente, nelle relazioni fra i popoli, l’inizio di una nuova era, l’era della «solidarietà internazionale» Se Grecia e Turchia erano minacciate direttamente e immediatamente, una minaccia altrettanto pesante incombeva su altri paesi europei e in particolare su Francia e Italia. La propaganda totalitaria trovava facile terreno nelle masse immiserite dalla guerra, presentando visioni fallaci sul futuro benessere personale e assurdi successi politici. Le democrazie dell’Europa occidentale hanno fatto del loro meglio per bloccare la piena di questa propaganda, ma il loro desiderio sincero era ostacolato da un avversario dotato di armi formidabili. I vostri statisti hanno capito che la solidarietà è positiva e negativa – hanno capito che eravamo nella stessa barca e che abbandonare l’Europa alle forze dell’aggressione totalitaria avrebbe condotto prima o poi all’indebolimento degli Stati Uniti. Così cominciò quel brillante e audace esperimento di solidarietà internazionale noto come piano Marshall. Concedetemi a questo punto di rivolgere un grato pensiero al generale Marshall, allo statista che ha segnato il cammino nel campo della solidarietà internazionale e nel piano di difesa mondiale contro l’aggressione totalitaria. Le conseguenze del piano Marshall per la ricostruzione dell’economia europea, la sua azione nello stimolare e sostenere la democrazia nei paesi liberi sono troppo note a voi studiosi di affari internazionali per illustrarle oltre. Le conseguenze sarebbero state ancora maggiori se, come ho detto, la nostra attenzione non fosse stata rivolta alle esigenze della difesa comune. Anche prima che la minaccia comunista rivelasse i propri fini nell’attacco contro la Corea del sud, siamo stati costretti a prendere delle misure per difendere dai suoi assalti i vantaggi ottenuti con il piano Marshall. Intendo libertà, democrazia e ricostruzione economica. Questa è la ragione per cui i paesi liberi dell’Occidente hanno costituito l’Alleanza Atlantica, il cui alto valore morale consiste nella sua natura difensiva, intesa a prevenire la violenza e a prepararsi per respingere l’aggressione se questa avesse luogo. Questa impressionante organizzazione, creata per garantire la pace, la più grande che il mondo abbia mai visto in tutta la sua storia, è fondata sugli ideali della solidarietà internazionale e sull’uso di tutte le risorse dei paesi membri per lo sviluppo pacifico delle loro istituzioni e la promozione della collaborazione economica e del benessere generale. A questo aspetto del trattato atlantico è stata data grande enfasi nella nostra recente conferenza a Ottawa. Dobbiamo rafforzare le nostre istituzioni democratiche, dobbiamo migliorare le condizioni di vita nei nostri paesi per renderli più capaci di difendersi. Se la democrazia è debole, se ci sono troppi problemi irrisolti, morali, sociali e materiali, può opporre solo una resistenza debole contro l’aggressione, dall’interno o dall’esterno. Molto resta da fare, sia per rafforzare il nostro sistema difensivo sia per trovare i mezzi per finanziare la produzione. Questo è uno dei nostri maggiori problemi. Tutti dobbiamo fare la nostra parte e penso che possiamo affermare che fino ad ora abbiamo fatto uno sforzo immenso. Ma bisogna tenere a mente che le necessità della difesa devono essere viste non solo in termini di soldati e fucili ma anche di più alto livello di vita e benessere sociale. Abbiamo capacità produttiva in manodopera – i nostri disoccupati e i nostri cantieri che rimangono inattivi – che potrebbe essere messa in uso. Se non lo sarà, questo comporterà scontento in patria e una posizione sociale e economica indebolita che è di grande aiuto all’aggressore prima di decidere di attaccare dall’esterno. Se invece sarà usata e ci sarà lavoro per tutti il fronte interno sara più forte e la comunità atlantica trarrà beneficio dallo sforzo di tanto lavoro aggiunto e assistenza tecnica qualificata. Come bilanciare produzione di guerra e bisogni essenziali della popolazione; come dosare assistenza militare e aiuti civili; come raggiungere l’utilizzo più razionale dell’enorme potenziale in manodopera di alcuni paesi in Europa. Questi sono problemi che dobbiamo risolvere e che il Consiglio atlantico ha di fronte. Ma non ci può essere soluzione al di fuori della cooperazione internazionale. C’è stato lo slogan della piena occupazione – un obiettivo meraviglioso che può essere raggiunto in un paese con alto reddito pro capite. Ma nel mondo di oggi non c’è dubbio che i disastri economici si diffondono. Non ci sono compartimenti stagni. Un disastro in un paese prima o dopo si trasmette ad un altro, e questo è il motivo per cui l’unità europea è in questo senso una necessità. Sì, la piena occupazione è anche il nostro obiettivo, non in un solo paese, ma in tutti. Ma prima di poter sperare la piena occupazione ovunque, dobbiamo raggiungere un altro slogan: piena cooperazione. Che significa cooperazione politica e economica e cooperazione nella sfera del lavoro. L’orizzonte internazionale non si è schiarito, ma fra la miseria di tanti che hanno perso tutto e l’incertezza di tanti altri che temono di perdere il poco che ancora possiedono, questa mi pare l’unica vera luce: la disinteressata pratica, paziente e perseverante, in ambito internazionale, di una delle più meravigliose fra le virtù cristiane; la virtù della solidarietà. Signori, venendo qui sono passato per Toronto e ho visitato le vostre favolose cascate del Niagara. Lì ho visto l’enorme potere della natura; qui nella vostra città sono rimasto impressionato dal modo in cui voi a Detroit avete domato gli elementi naturali e li avete trasformati a beneficio della produzione e del pacifico commercio. Queste visioni sono incoraggianti. Mi sembra che con tutta questa energia della natura e con tutto questo potere e abilità che abbiamo di sfruttarla per gli scopi e gli ideali a cui aspiriamo, certamente dobbiamo essere capaci – se siamo determinati e con l’aiuto della vostra efficienza e benevolenza americana – di mettere in piedi una sicura difesa contro l’aggressione e la guerra. Certamente, con tutti questi elementi a nostro favore, possiamo riuscire a garantire la pace e a superare gli ostacoli sul cammino della cooperazione internazionale e dell’organizzazione della sicurezza. So, e così i miei compatrioti, che questi principi non vi devono essere ripetuti, visto che voi avete dato un ottimo esempio nella loro applicazione. Continuiamo su questo sentiero, uniamo i nostri sforzi anche più strettamente. Perché se restiamo uniti eviteremo il disastro per tutti. 