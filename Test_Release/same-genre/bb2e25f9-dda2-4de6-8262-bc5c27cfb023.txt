Il signor Guttmann, come risulta dagli atti del processo Cristel , ha profetato che in dieci anni banca cattolica e banca cooperativa saranno assorbite dalla banca italiana di sconto. Più che una profezia l’affermazione è un programma d’azione. Il programma non riguarda solamente le banche, il commercio, le imprese industriali, ma si estende anche all’organismo sociale, alle amministrazioni pubbliche e soprattutto allo spirito da cui queste e quelle vanno mosse e governate. Assorbire vuol dire livellare, uniformare, centralizzare. È il Trentino in anima e corpo che, secondo tale programma, deve venir smussato, segato, piallato e inverniciato, fino che sia scomparsa ogni caratteristica della sua individualità storica. Ebbene il programma contrario all’assorbimento si chiama autonomia. Noi ammettiamo fino ad un certo punto l’assimilazione e saremmo stolti se non volessimo concedere che la secolare dominazione straniera ci ha lasciato attorno delle scorie che al contatto con l’aria libera che soffia dal mezzogiorno devono, e con vantaggio, cadere. Ma bisogna mettere in guardia gl’ingenui che per idealismo nazionale si abbandonano negli arti vischiosi del polipo centralizzatore che tende a succhiarli fino all’assorbimento. Principiis obstat! La reazione è sana e doverosa. Talvolta lo sforzo per liberarsi dalla stretta provocherà qualche rude parola, qualche imprecazione. Niente paura: in certe situazioni lo sfogo del temperamento rompe ogni indugio della frase misurata e diplomatica. E che per questo? Guardiamo in fondo alle cose, badiamo alla sostanza. Non lasciamoci impressionare dall’accusa di austriacantismo che viene lanciata con facile impunità per chiudere la bocca ai pusilli e far largo agli sfruttatori del nostro sentimento nazionale. Che ricantino pare codesta nenia funebre questi necrofori della nostra vita politica. L’Austria è morta e l’austriacantismo è sepolto nella necropoli degli Asburgo. Se c’è qualcuno che si diletta a ballare la danza macabra, rievocando gli spiriti che non tornano più, lasciamolo agitare tra lo scricchiolio delle ossa calcinate gli stracci d’un tempo che non ritorna. Che i morti seppelliscano i loro morti: noi guardiamo all’avvenire. Così fanno tutti i popoli per i quali la crisi europea fa da principio d’una vita nuova e di ringiovanimento. I polacchi, i boemi, i jugoslavi si sono forse arrestati a fare il processo al passato? Chi ha ricordato a Bilinski , a Kramarz , a Korosec la politica che fecero come ministri o fiduciari dell’impero absburghese? E nell’Alsazia-Lorena l’accusa di «bochisme» ha giovato forse ai «nuovi venuti» per rinforzare le loro tendenze centraliste e soffocare la reazione regionalista? Questa tattica si dimostrerà quindi inutile anche da noi e i suoi promotori faranno bene a smetterla, specie se provengano da altre provincie che hanno pure una storia la quale al postutto potremo sempre invocare a paragone in nostro favore. Comunque, il compito nostro, di noi trentini, è quello di concentrare la nostra attenzione su quello che dev’essere domani il nostro paese e sul materiale che dobbiamo avere sottomano per la sua ricostruzione. Eccovi in prima linea gli elementi morali: lo spirito di disciplina, l’amore dell’ordine, l’operosità costante, la vigilanza sulla morale pubblica. Queste erano virtù che il nostro popolo possedeva prima della guerra in misura eminente e che può riacquistare nella loro pienezza, se attingerà alle sue tradizioni. Su questo terreno noi invochiamo un’azione intensa di vigilanza e, se avvenga, scusiamo anche l’eccesso della difesa. Di fronte allo spirito di disgregazione che tenta penetrare nelle classi dei funzionari, nelle organizzazioni operaie, nella scuola e nell’amministrazione pubblica noi dobbiamo organizzare la resistenza. E se avverrà che in parecchi casi essa dovrà cozzare coll’opera dei «nuovi venuti», come dicono in Lorena, oh! non ci accusino costoro di vieto regionalismo o addirittura di austriacantismo. Eh! no, non è per l’Austria che noi badiamo a conservare quanto c’è di buono in questo paese, è per l’Italia, è per l’avvenire della nostra nazione. Quella che c’inspira non è una concezione morta ma ci anima la visione d’un’Italia migliore, come l’hanno sognata coloro che sui nostri monti le sacrificarono la vita. Agli elementi morali seguono gli elementi ricostruttivi materiali: gl’istituti autonomi che hanno un proprio organismo vitale, quei corpi amministrativi e legislativi, ove il popolo ha diretta e larga partecipazione, le società di credito, di consumo, di lavoro su principio cooperativo, società che, si chiamino banche o cooperative, sono pur sempre al servizio della regione, anziché servirsene per altri scopi; infine le nostre ricchezze naturali che devono garantire anzitutto il progresso economico nostro. Su questo terreno collaborazione, alleanze, accordi sì, ma assorbimento no. Saremo capaci di tener fermo a tale programma? Noi speriamo di sì, giacché questa è senza dubbio la chiara volontà del popolo trentino. Ma non si può negare che passiamo un momento di trepidazione. Il banchiere Guttmann ha proclamata una politica di assorbimento, ma la cruda enunciazione non ci ha rivelato nulla di nuovo. Da tempo oramai il nostro popolo ha la sensazione che cento forze palesi ed occulte lavorano in base allo stesso programma, sensazione resa più acuta dalla mancata ricostruzione politico-amministrativa della regione. Di qui il disagio ed il malessere che ci travaglia. Il Trentino uscito ieri dall’arena come il gladiatore che, sanguinando, si è riscattata la libertà, si divincola oggi, novello Laocoonte, in mezzo a nuove strette. Ma ripete l’errore dei precursori del Lessing colui il quale creda che quella bocca contratta dallo sforzo emetta un’imprecazione contro la patria. No, giustamente l’on. Cristel ha distinto fra governo e nazione, e per questo da quelle labbra non esce che un grido d’aiuto fiducioso. Il signor Guttmann, s’è visto, avrebbe fatto arrestare anche Laocoonte, ma i giudici l’avrebbero assolto, come hanno assolto l’on. Cristel. Il quale, se nella rude immediatezza del linguaggio non ha cercato una speciale abilitazione alla carriera diplomatica (e quanti lo praticano devono escludere ch’esistano in lui tali ambizioni), può essere orgoglioso d’aver espressa nella formula più pregnante che fosse possibile e più ancora coi fatti che le sorti della nazione stanno ben più alte e ben più sicure di quelle di qualsiasi governo. 