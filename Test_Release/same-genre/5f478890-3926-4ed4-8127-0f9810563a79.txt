Amici, vengo qui a parlarvi di quello che abbiamo potuto fare e dimostravi che siamo gente che vuol costruire e non chiacchierare. Non è vero che noi non facciamo i fatti, come non è vero che facciamo chiacchiere. È vero invece che ci sono molte chiacchiere da una tale parte e molti fatti dall’altra: le chiacchiere sono da quella parte, mentre i fatti sono dalla parte nostra. Tutto ciò che si poteva fare si è fatto e perciò la nostra coscienza è tranquilla. Noi ci muoviamo verso la attuazione di un nuovo ordinamento di giustizia nella salvaguardia della libertà. Abbiamo intrapreso l’azione ricostruttiva del paese, ma molto ancora ci resta da fare, perché i problemi che ci sono di fronte sono veramente complessi e la situazione internazionale li complica ancora di più. Pensate poi alla triste eredità che abbiamo ricevuto, dopo la dittatura e la guerra perduta. Tuttavia, il nostro impegno di uomini responsabili, di galantuomini che mantengono la parola è questo: fare ogni sforzo nell’opera di ricostruzione del paese, rinnovare la struttura economica del Mezzogiorno, rendere giustizia al Mezzogiorno. Pensate a quanto si è detto nel passato su questo vostro Mezzogiorno, mentre nessun governo ha mai iniziata la soluzione del problema meridionale. Il governo democratico, invece, ha affrontato questo problema e la Cassa del Mezzogiorno comincia a dare i suoi effetti. È un’opera lunga e difficile che richiede pazienza, tenacia e fede e noi riusciremo a compierla se ci sarà concordia nel popolo italiano e se la nostra azione di difesa del paese non sarà insidiata da nuove divisioni. C’è della gente, la quale, mentendo, dice che non abbiamo fatto niente o che non abbiamo fatto abbastanza. Lo so che non abbiamo fatto tutto, ma fino ad ora abbiamo fatto tutto quel che si poteva fare; quella è gente che critica sempre e giudica prima di vedere se gli impegni siano stati mantenuti. Non avrei mai pensato che dopo essere stato per venti anni quasi nascosto, dopo essere stato in prigione, dopo aver duramente faticato per campare (quando farmi campare significava compromettermi) toccasse ora a me difendere la libertà in Italia. Nel mio giro nelle diverse città sono stato colpito dalla tracotanza con la quale agisce un movimento, che non risparmia attacchi alla mia persona ed al governo democratico. Parlo di quel movimento neofascista che tenta di creare nuove divisioni nel popolo italiano. I comunisti e i neofascisti sono contro la democrazia e noi sappiamo che i comunisti, i quali abusano della libertà del nostro paese, quando arrivano al governo la libertà la negano, la reprimono e sopprimono gli avversari fino alla morte. Abbiamo inteso gente venuta dall’Ungheria, dalla Cecoslovacchia e da altri paesi orientali dire: «che strano paese l’Italia, quanti partiti, quante idee…». Sì, amici, strano paese l’Italia; strano perché qui da noi, a differenza di altrove, c’è libertà, libertà di pensare e di agire, libertà finanche di ingiuriare e di dir male del governo. Se conosciamo bene i comunisti, conosciamo altrettanto bene i neofascisti. La loro tracotanza si spinge ad accusare noi di essere asserviti allo straniero. Non ricordano di quanto sangue grondano le mani di coloro che instaurarono la cosiddetta Repubblica sociale di Salò e quali atti di servilismo commise nei confronti dei tedeschi il fascismo, dividendo in due la nazione, fucilando e trucidando, per ordine dello straniero, soldati italiani e cittadini inermi. Accusano noi di essere servi dello straniero, proprio essi che, asserviti al tedesco, diedero allo straniero persino l’oro della Banca d’Italia. I neofascisti vanno dicendo che se vivesse Cesare Battisti, il martire di Trento, egli sarebbe dalla parte loro. Ma io lo conoscevo bene e con lui sono stato in prigione, quando finii in prigione per aver difeso contro il governo austriaco i diritti dell’Università italiana . Fu proprio in Austria che incominciò la mia prigione. Lo conoscevo bene Battisti e so che egli oggi non sarebbe né dalla parte dei comunisti, né dalla parte dei neofascisti, i quali respingono le leggi fondamentali della libertà e della democrazia. Io rimango colpito da questo fenomeno che è il neofascismo. Il Sicilia, dove non si è mai saputo che cosa fosse la Repubblica sociale di Salò e non si è mai saputo a quali degenerazioni essa sia arrivata, ho trovato questo movimento predicato con tracotanza, con audacia infinita. Questo fenomeno si estende un po’ in tutte le altre zone del Mezzogiorno. Io vi domando, popolo del Mezzogiorno, popolo del buon senso, popolo che sente italianamente: volete essere concordi col nord e col centro d’Italia per difendere la libertà e la democrazia? Badate bene, io non voglio condannare tutti coloro che pensano come pensano i neofascisti, perché ci sono dei giovani ignari del passato, che non sanno la triste esperienza che noi abbiamo fatto, ma sanno solo l’imparaticcio di ingiurie che lanciano contro altri uomini democratici. Se fra i neofascisti ci sono giovani in buona fede, che hanno vivo il sentimento dell’Italia, che vorrebbero resistere alla disgregazione del comunismo, che sentono la necessità di una maggiore giustizia sociale, ebbene questi giovani vengano da noi, vengano nei partiti democratici. A questi giovani noi diciamo: se amate la patria, se amate l’Italia, venite con noi, noi abbiamo i vostri stessi sentimenti nei confronti della nazione, ma nel rispetto delle istituzioni democratiche. Nessuno, però, ci sorprenderà. Noi saremo fermi e decisi, anche se aperti con quei giovani, che per amor patrio, per nobili sentimenti nazionali, rischiano oggi di essere traviati da un falso miraggio, da una sciagurata dottrina di cui già abbiamo fatto esperienza, dottrina antidemocratica e, nella realtà, antisociale. Qualsiasi tentativo di azioni extralegali contro lo Stato democratico sarà prevenuto. Abbiamo le forze legali dello Stato per impedire il risorgere delle squadracce e abbiamo la ferma volontà di difendere la libertà. Non dicano codesti signori che essi sperano di abbattere la Democrazia cristiana. Qui non si tratta soltanto di mettere in imbarazzo la Democrazia cristiana, un partito, ma la democrazia nella sua struttura di base, la libertà politica, la libertà di tutti. Hanno scritto in un giornale che nelle prossime volte, quando ci saranno le elezioni politiche, alla Democrazia cristiana non resteranno che i beghini e le donnette; ora io domando a voi, che sareste quei beghini, se siete pronti a difendere la Democrazia e la libertà. Non sperino, codesti signori, di abbattere la Dc perché la resistenza è troppo forte e la massa è grande, risoluta e decisa. Amici miei, facciamo nel cuore nostro di vecchi e di giovani l’esame di coscienza e prendiamo una risoluzione ferma per la difesa della democrazia e dalla libertà. Non si illuda alcuno di poter smuovere la nostra volontà e la nostra risolutezza: noi giuriamo che una seconda marcia su Roma non si farà mai! Ci accusano che siamo dei persecutori perché teniamo della gente ancora in carcere per motivi politici, ma la libertà è ben diversa. Molti fascisti sono stati graziati e molti ancora hanno goduto dell’amnistia: se altri sono ancora in carcere è perché ad essi non si è potuto applicare l’amnistia per il fatto che sono colpevoli di gravi delitti comuni e di terribili eccidi. Ho avuto tra le mani tempo fa la domanda di grazia di uno di questi detenuti e noi, che quando si presentano donne e bambini siamo dei sentimentali, eravamo ben disposti a presentare la domanda di grazia al presidente della Repubblica. Ma quando abbiamo letto che quel detenuto aveva fatto fucilare 62 partigiani ed aveva fatto incendiare un intero villaggio, ci siamo trovati di fronte ad un problema di giustizia che non potevamo superare, pensando al giudizio delle famiglie delle vittime. Noi vogliamo tirare un velo sul passato, non parlarne più, perché ci sono state troppe brutture, c’è stata una guerra fratricida della quale è responsabile il fascismo che ha diviso il popolo italiano, ha scagliato i fratelli contro i fratelli e con la costituzione della Repubblica di Salò si è schierato contro il governo legittimo. Vogliamo tirare un velo sul passato, ma non si pensi che per la nostra indulgenza si possa poi scendere sulle piazze per minare le basi dello Stato democratico. Ci dicono dall’altra parte che noi vogliamo la guerra. Ma perché dovremmo volere la guerra se abbiamo ancora viva l’esperienza delle sue conseguenze? Perché dovremmo volere la guerra se essa porta rovine e distruzioni? Ma ci dicono che vogliamo la guerra perché spendiamo molti denari per il riarmo. No, signori! Le nostre spese di riarmo servono solo per mettere in condizione di difendere il paese con quelle modeste forze militari che il Trattato di pace ci consente, riarmo quindi per difenderci e non per volere la guerra. I comunisti ci dicono che la Russia non ha alcuna intenzione di invasione, che la Russia vuole la pace; bene, ed allora è inutile perdersi in chiacchiere: se la Russia vuole la pace e noi vogliamo la pace, la pace è fatta! Ma la cosa è ben diversa e noi sappiamo come dall’altra parte si voglia la pace! Quando noi sentiamo parlare di pace da certa gente diciamo: ma perché non portano la vostra colomba in Corea, magari mandandoci una commissione delle donne comuniste dell’UDI? Cominciate a fa fare la pace dove si fa la guerra. Ma i comunisti in Corea non hanno aderito alla proposta di tregua e continuano a mandare al massacro centinaia di migliaia di persone. Essi parlano di pace, ma quando comandano fanno la guerra. Nenni dice che dovremmo essere neutrali; ma come si potrebbe essere neutrali e disarmati senza la possibilità di difendere la propria neutralità? Noi abbiamo aderito al Patto atlantico per avere degli amici nella nostra difesa, perché da soli non avremmo la possibilità di difenderci. Il Patto atlantico è un patto difensivo che noi ci impegniamo di mettere in pratica qualora fossimo attaccati. Ci accusano di non volere una riunione delle cinque grandi potenze per un patto di pace. Ma sì! Anche se finora le quattro potenze non riescono a mettersi d’accordo, si chiamino altre; si faccia pure una riunione a cinque, a sei, a sette, a quanti volete, perché allora dovremmo esserci anche noi per dire la nostra parola su Trieste e su altro. Ed ora una parola ai monarchici. Costoro, per i cui sentimenti nutro tutto il rispetto che meritano e dinanzi alla cui buona fede m’inchino, anche essi facciano un esame di coscienza, un esame realistico della situazione. I loro voti non possono far fare un progresso alla loro causa, ma invece potrebbero contribuire a quel tentativo di demolizione della diga di resistenza al comunismo che noi abbiamo faticosamente costruita. Se indeboliranno lo Stato repubblicano ora, non lo avranno indebolito a favore di un ritorno della Monarchia, ma avranno aperto le porte al bolscevismo. Cittadini elettori, io vi invito a votare secondo coscienza e spirito di responsabilità, perché la nuova Italia democratica possa continuare l’opera di ricostruzione morale e materiale intrapresa nella comunità delle nazioni libere, senza il pericolo di essere travolta dalla dittatura comunista e di essere stroncata da una tragica involuzione storica, della quale abbiamo sperimentato la triste esperienza per oltre vent’anni . Faccio appello a voi tutti: state uniti, concorrerete con le vostre energie a salvare il paese. Il popolo leccese stia unito, salvi la sua Lecce e salvi l’Italia. 