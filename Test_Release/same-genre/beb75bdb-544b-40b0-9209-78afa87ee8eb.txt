Mi onoro di porgere il saluto del governo ai delegati stranieri partecipanti al I Congresso nazionale dell’educazione popolare in Italia e mi piace di sottolineare il significato del loro attivo intervento che considero e addito agli italiani, come una concreta prova della collaborazione democratica che unisce tutte le energie umanamente valide nella risoluzione di problemi idealmente comuni anche se territorialmente limitati. Desidero, poi, manifestare la mia piena adesione ai promotori del Congresso e agli educatori italiani che vi partecipano consci della fondamentale importanza delle finalità delle iniziative che si inquadra in un vasto e organico programma inteso a porre le basi della democrazia nella consapevolezza di tutti i cittadini. Infatti è insito nel concetto della educazione popolare il fondamento della scuola comune e obbligatoria, ma l’attuazione della educazione popolare avviene al di là di essa nella forma di progressivo sviluppo della cultura dei singoli cittadini a qualunque condizione sociale appartengono. Né l’età, né lo stato sociale sono limite alla diffusione della cultura che in una vera società democratica deve essere suscettibile a tutto e costituire per ciascuno un mezzo di continuo perfezionamento morale. Varie sono le istituzioni che tendono a questo fine, ma compito del Congresso è quello di suggerire i mezzi necessari per potenziarne e coordinarne le opere. La democrazia ha indispensabile bisogno di queste opere, in questo esige la collaborazione di tutti che è condizione della capacità di discernimento e di giudizio di ciascuno. È chiaro che in alcune regioni un vasto e organico progresso di educazione popolare ha per condizione l’eliminazione dell’analfabetismo. Si tratta di dare a chi non la possiede la chiave per aprire le porte della cultura. Ma ciò non è sufficiente. L’alfabeto non è un elemento isolato ed isolabile, ma è parte di un sistema di vita, di lavoro e di organizzazione sociale. Dove questo sistema non c’è, bisogna crearlo con idonee riforme che raggiungano il fine di una elevazione del generale livello di vita delle popolazioni. Occorre un piano di attività in cui il provvedimento di natura sociale e il provvedimento di natura scolastica siano indissolubilmente congiunti e si integrino reciprocamente. Esprimo la mia certezza che il Congresso darà un utile contributo alla risoluzione dei problemi che gli sono sottoposti e assicuro che il governo esaminerà attentamente le proposte che gli saranno presentate per realizzarle, nei limiti della sua competenza. È questo un preciso dovere del governo democratico, giacchè la democrazia non può vivere nel complesso delle sue istituzioni formali se non ha per fondamento la responsabilità di ogni cittadino e se, quindi, ogni cittadino non è messo in condizione di essere veramente responsabile mercè la sua attiva partecipazione ai valori spirituali della vita consociata. 