Poiché anche tra noi c’è stato un giornale che, facendo eco al «Corriere della sera», ha voluto vedere nei risultati del recente convegno nazionale del partito socialista, tenuto a Firenze, un cambiamento di rotta del partito ufficiale o almeno un leggero piegamento al rivoluzionarismo massimalista verso un estremismo più… moderato, non sarà male riprodurre dall’«Avanti» di domenica la seguente interpretazione autorizzata che toglie ogni dubbio circa i propositi immediati dei socialisti italiani: «Passando più particolarmente a fissare le necessità venture, dello immediato avvenire, il Consiglio nazionale – nella preoccupazione degli inevitabili avvenimenti che si preparano – ha deliberato di rendere più intensa l’azione del Partito onde avvicinarlo sempre maggiormente alle masse e renderlo sempre più interprete dei loro accresciuti bisogni e, delle loro più ardenti aspirazioni. A questo scopo il Consiglio – dopo aver inteso un elaborato progetto di Bombacci per la costituzione dei Soviety – ha deciso di iniziare una vasta agitazione di propaganda fra le classi lavoratrici, d’intesa colle rappresentanze di classe, onde preparare vivamente gli animi degli operai alle nuove istituzioni e di riconvocarsi fra due mesi onde prendere le definitive deliberazioni per la costituzione dei Consigli degli operai e contadini. Le esperienze – sia pure parziali ed imperfette – che vanno facendosi qua e là di soviety, di consigli di fabbrica, di commissioni interne, di commissari reparto, dicono che l’animo delle folle proletarie va decisamente orientandosi verso queste nuove forme di attività e di lotta, che corrispondono ai tempi e sono nella storia di questi anni di dopo guerra. Il Partito – pure avendo una sua linea direttiva decisamente tracciata – deve necessariamente tenere conto di queste nuove sensazioni e di questi nuovi bisogni e poiché essi non sono contrari alla sua meta, anzi la possono affrettare, deve incoraggiare la creazione di tutti quei nuovi organismi che siano creazioni spontanee ed utili alla lotta di classe, non rinneghino il passato del nostro movimento, si affiatino con quello presente, preparino il futuro. Sezioni socialiste, sindacati di mestiere, cooperative, mutue, amministrazioni comunali, tutto questo insieme ai Consigli operai – organi politici – può giovare la nostra causa, purché tutto sia animato, imbevuto, permeato di ispirito nettamente socialista, del socialismo della lotta di classe, del socialismo internazionalista. Tutto ciò ha detto il Consiglio nazionale di Firenze e lo ha confermato quando ha deliberato intorno alle prossime elezioni amministrative e quando ha riassunto in un ordine del giorno il proprio pensiero in merito alla situazione internazionale. Firenze dunque non è che la conferma di Bologna e non poteva non esserlo. Non vi è alcuna rettifica di tiro, alcun spostamento della nostra linea di condotta politica, neppure nelle sue più piccole sfumature». 