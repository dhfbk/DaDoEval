Nei giornali fascisti si pubblicava il bilancio di questi due mesi di controffensiva fascista. Esso è suddiviso in parecchi capitoli; ma qui c’interessa quello della stampa. Dice dunque la relazione fascista su questa partita: «Mesi or sono, fu prospettata la gravità della situazione nella quale si erano venuti a trovare, dopo il delitto Matteotti, il partito, il governo e il regime fascista. Eravamo in quei giorni sotto la pressione più intensa dell’offensiva avversaria nella quale eccellevano Albertini e Donati, Amendola ecc. Fu deciso di abbandonare la difensiva nella quale ci eravamo confinati col solo risultato di perdere ogni giorno terreno, vittime come eravamo di una specie di auto-ricatto di fronte alla cosiddetta “questione morale” sollevata dalle opposizioni. Abbandonare dunque la difensiva e, dopo aver coordinate le forze, prendere immediatamente l’offensiva». Ora – conclude la relazione –: «Sono passati due mesi e possiamo ben dire che anche questa volta i fatti ci hanno dato ragione e la nostra voce ha trovato consenso immediato e pratico in tutta Italia. Abbiamo abbandonata la difensiva per prendere l’offensiva contro la stampa a catena e contro gli uomini dell’opposizione. Al primo scontro, e proprio sul terreno morale, abbiamo decapitato il comandante supremo delle opposizioni, il senatore Luigi Albertini ed il suo capo di stato maggiore Giorgio Schiff-Giorgini ; l’on. Degasperi non potrà mai più pronunziare la parola «Italia». Giolitti e Orlando sono stati costretti a guardarsi nello specchio. L’on. Amendola, da buon teosofo, è stato obbligato a confessarsi da arlecchino che si confessava ridendo. Ed eravamo e siamo, solo alle prime battute». Arrivati a questo punto, i lettori dovranno convenire che il titolo che noi abbiamo preposto al trafiletto s’attaglia allo stile e al tenore del comunicato fascista assai meglio di quello di bilancio appostovi ufficialmente. Al primo scontro infatti gli avversari sono caduti tutti. Ad Albertini d’un taglio netto fu troncata la testa, come a S. Giovanni decollato. Vero che anche morto, fa vivere il «Corriere della Sera». Degasperi è ammutolito; vero che dirige sempre un partito, colla più intima solidarietà dei suoi amici e col plauso di molti avversari onesti; vero che anche nell’ultimo Consiglio nazionale parlò e fece parlare; ma siccome relazione e manifesto vennero sequestrati, si può sempre veridicamente sostenere che è muto, perché non osa parlare. Di Giolitti, Orlando, Amendola messi a guardare il muro, non occorre preoccuparsi. Oramai, dopo lo scontro, vagano nella pubblica opinione come ombre del passato. Tutto questo è vero ed incontestabile, e si potrebbe aggiungere dell’altro: per esempio che i repubblicani sono scomparsi dalla circolazione, dopoché la «Voce» non può più uscire, che i socialisti dopo i sequestri, si sono dileguati come il diavolo davanti agli esorcismi, che i massoni dopo la devastazione della legge si sono fatti frati e i popolari, non potendo più dire la loro opinione, si sono iscritti ai fasci, che i liberali democratici… Ma a che pro catalogare questa serie d’inequivocabili successi, quando è intuitivo, lampante, definitivo il successo maggiore che li assomma tutti, il trionfo cioè sulla pubblica opinione la quale, da due mesi in qua, si è convertita tutta al fascismo? Giunti a tal punto però quasi quasi vorremmo arrischiare una domanda, se non siamo indiscreti. Come mai, dopo una tale vittoria, l’ufficio stampa fascista al bollettino trionfale non aggiunge anche l’annunzio che sarà abolito ogni provvedimento eccezionale contro i giornali della defunta opposizione? Perché, se si continua così, si corre sempre il rischio di far credere che la vittoria del fascismo dipenda dai sequestri e dalle repressioni della P.S. In verità l’onore e la bravura dei nostri colleghi governativi e l’efficacia dei loro metodi polemici rischiano sempre di venir rimessi in discussione fino a tanto che – al momento decisivo – intervengono nella partita gli organi della polizia che li accompagnano nel cimento, come gli dei dell’Olimpo sovrastavano agli eroi d’Omero. Onde noi, pur coi debiti riguardi impostici dalla modestia nostra e dalla forza degli altri, osiamo permetterci un umile ma sincero suggerimento. Non potrebbero i nostri colleghi fascisti, i quali sentono, non v’ha dubbio, l’orgoglio del giornalismo che battaglia e vince colle armi sue, rinunziare alla cooperazione dei prefetti, dei decreti eccezionali e degli articoli 3 ecc. ecc.? In altri tempi non avremmo osato formulare questo suggerimento, perché la censura avrebbe potuto prenderlo per una insinuazione maliziosa, ma oggi che il bilancio fascista elenca tanti morti, la libertà di stampa non potrebbe diventare che la libertà dei vincitori per continuare, dopo «le prime battute», la strage degli oppositori. Il suggerimento quindi, oltre che onesto, è anche redditizio. 