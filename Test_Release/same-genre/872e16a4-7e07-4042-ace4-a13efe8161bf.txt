Giudicare ora con rigore di atti di debolezza e sommissione compiuti durante la guerra e condannare i pavidi autori all’ostracismo civile equivale ad attenuare la colpa dell’oppressore per aggravare la colpa dell’oppresso. Non è equo, non è storicamente vero di ricostruire ora, a libertà conquistata, l’ambiente politico-morale del Trentino durante la guerra come se esso fosse stato difficile sì, ma tollerabile; come se per affrontarlo fosse bastato un tantino di coraggio od una maggior dose di dignità civile; come se fosse stato facile salvare questa dignità tenendosi sdegnosamente o almeno silenziosamente in disparte; come se per la polizia oltre i peccati attuali non fossero esistiti anche quelli d’omissione. Non dimentichiamo che il terrorismo della polizia austriaca s’imponeva sempre colla minaccia della morte. Le perquisizioni che provocavano per un nonnulla gli arresti, il carcere lunghissimo che faceva temere la morte per fame, quando anche si evitasse la forca, non rappresentano che una parte degli strumenti terroristici di cui disponeva larghissimamente il governo austriaco. Ce n’erano degli altri meno in vista, ma non meno atroci. Mandare in prima linea a farsi ammazzare, cacciare nelle compagnie di disciplina, anche se malati di cuore o per altri difetti fisici già facili a soccombere, rinserrare in un baraccamento anche se nevrastenici in uno stadio avanzato, internare in un paesello, anche se infetto di epidemie, strappare alle famiglie o al cuore d’una donna ammalata un soccorritore indispensabile, tutti questi erano metodi dello stesso terrorismo, erano come bui e tortuosi corridoi in cui la vittima doveva incamminarsi, vedendo in fondo apparire ed approssimarsi lo spettro della morte. Aggiungete la suggestione d’una potenza che pareva senza limiti e lo spettacolo d’una ferocia che non conosceva leggi, e forse vi riuscirà di ricostruire quell’atmosfera trentina del 16, 17 e parte del 1918 in cui il fratello sospettava del fratello e l’amico incontrandoti sulle vie ti salutava appena cogli occhi. Si temeva dunque e dappertutto per la propria vita. I trentini si sentivano già condannati a morte, e ricorrevano tutti i giorni a nuovi sotterfugi per differire o evitare l’esecuzione della condanna. Così era la psiche dell’ora. Ebbene giustizia vuole che sentenziando ora di atti politici compiuti in tale epoca nera si premetta che il terrorismo sparso negli animi aveva ridotto al minimo il libero arbitrio e quindi la responsabilità. Giustizia vuole che si ricordi che le «vittime del terrorismo» non vanno giudicate come i delinquenti normali. Giustizia vuole che la condanna si rivolga anzitutto e sovratutto contro il terrorismo oppressore: supporne con troppa facilità dei complici fra coloro che ne furono le vittime, è diminuire la responsabilità della dominazione austriaca. La verità è che chi (essendo durante la vita sua un galantuomo) vi soccombette in qualche forma che pur essendo riprovevole non lese la giustizia del prossimo, va giudicato come vittima e chi vi resistette sempre, come eroe. Non attenuate la colpa degli oppressori e non menomate i meriti degli eroi! Ma anche coloro ai quali il pericolo della morte non si affacciava così davvicino, a quante pressioni, a quante suggestioni, a quante paure vennero sottoposti! Funzionari educati ad una vita del dovere e forse anche di ossequio esagerato, lavorarono tre anni colla spada di Damocle sopra la testa, spada che voleva dire: sospensione, pensionamento, trasloco; una carriera tante volte sognata, infranta, una famiglia ridotta al lumicino ed altre temute conseguenze per i figlioli. Non c’era da scherzare, i padroni erano inesorabili. Proprio oggi ci è capitato sul tavolo un decreto mandato alla maestra Ottilia Cattani di Termon in cui è detto che il consiglio scolastico provinciale non è in grado d’accordarle il legale aumento degli emolumenti, perché oltre che essere socia della Lega Nazionale , «s’era rifiutata di prestar servizio alla raccolta dei metalli per uso di guerra!». Ed ora giudicate con rigore tutti quei maestri che si sono prestati alla raccolta, dichiarate indegno un povero sindaco di campagna che lasciato solo alle prese con un gendarme in un villaggio irto di baionette e circondato da cannoni mette il timbro su di una dichiarazione qualsiasi… Giudicare così sarebbe o negare la ferocia e l’inesorabilità dell’oppressione o pretendere che gli oppressi fossero tutti degli eroi. Ma la verità è che i trentini, non furono né tutti angeli né tutti demoni, né tutti eroi né tutti vigliacchi, furono semplicemente degli uomini. E forse che di ciò abbiamo d’arrossire di fronte ai fratelli d’Italia? In Italia moltissimi furono gli eroi, ma su molti si dovette stendere il velo dell’amnistia politica e militare. Forse che le nostre sofferenze sono meno grandi da non ottenerci, da chi è chiamato a giudicarci complessivamente, il compatimento e la riabilitazione per quanti furono deboli; forse che le prestazioni eroiche dei nostri volontari, dei nostri martiri, dei nostri soldati in genere sono meno preziose, da non ottenere, per equa legge del compenso e di solidarietà trentina, l’amnistia per quanti furono, anche moralmente, le vittime della dominazione austriaca? 