I vari argomenti toccati dal Papa nell’allocuzione nel recente concistoro sono tra i più importanti non solo per il loro valore intrinseco spirituale, ma per la riferenza che essi hanno coi più gravi problemi ed importanti avvenimenti della vita civile. Il Papa ha parlato sopra tre punti: a) i rapporti della Santa Sede con gli stati nuovamente sorti o profondamente modificati in seguito alla grande guerra; b) la pacificazione degli animi e i recenti sacri ricordi che hanno potuto concorrere alla sua realizzazione; c) la conferenza di Washington. Sul primo argomento, il pensiero della Santa Sede era già noto; ma non è stato mai affermato in forma così solenne e definitiva. In seguito al crollo degli imperi tedeschi, la composizione statale dell’Europa centrale subì radicali trasformazioni: alcuni stati sorsero di nome; altri, pur ritenendo le antiche denominazioni, subirono tali profonde trasformazioni da potere essere a buon diritto considerati come nuovi. Non appena verificatosi il nuovo assetto, fra gli altri problemi si impose quello delle relazioni con la Chiesa; tanto più che in alcuni di questi Stati la politica ecclesiastica era per tradizione intimamente connessa con la politica generale. Ciò accadde principalmente per gli Stati eredi della monarchia austro-ungarica i quali senz’altro avanzarono la pretesa che i concordati e le concessioni già esistenti sotto il vecchio regime seguitassero ad avere vigore in quelli nuovi che ad esso erano succeduti. Furono immediatamente iniziate conversazioni diplomatiche a questo proposito e la Santa Sede non esitò a esprimere parere opposto. Oggi il Papa ha creduto necessario di tornare sull’argomento con un documento pubblico, probabilmente per evitare di ripetere in via diplomatica le stesse discussioni ogni volta che lo stesso caso si verifichi. L’argomento svolto da Benedetto XV è di una palmare evidenza. Dove c’è un nuovo Stato e dove la personalità morale dei vecchi stati è cambiata, i vecchi accordi sono di per sé decaduti e occorrerà farne di nuovi. Ma quanto è reciso questo punto del pensiero pontificio, altrettanto larga la offerta di nuovi accordi da sostituire a quelli venuti meno. Per questi accordi, una sola condizione mette il Papa: ed è quella che sia salva ed intatta la libertà e la dignità della Chiesa. Una forma più elevata, più adatta ai tempi e più corrispondente ai criteri sociali che oggi definitivamente sono prevalsi non si potrebbe immaginare. E crediamo a buon diritto che i pubblici poteri di ogni paese abbiano molto da apprendere dalla elevatezza di pensiero e di forma che è nell’odierna parola di Benedetto XV. Il secondo argomento svolto nella allocuzione appare logicamente collegato al primo poiché la premura di salvare la libertà e la dignità della Chiesa è preposta dal Papa come una condizione indispensabile al benessere della stessa società civile, benessere al quale potentemente concorre l’armonia fra la libertà religiosa e quella civile. A questo punto la parola del Papa palpita di tutta l’ansietà che è nel cuore dei popoli e descrive con parole altrettanto sobrie quanto efficaci lo stato di agitazione nel quale si trovano i popoli perché «il solenne trattato di pace non è stato suggellato dalla pace degli animi». E per rievocare i motivi spirituali che possono sedare le passioni e innalzare i cuori agli ideali della pace e della vita cristiana, nessuna sintesi poteva riuscire più opportuna come quella che il Papa ha fatto dei grandi avvenimenti cristiani, l’eco dei quali non è spenta ancora; i centenari cioè del terzo ordine francescano, della morte di S. Domenico e del Divino Poeta che in sublimi versi esaltò i due più grandi apostoli dell’età sua. Infine il Papa non ha voluto chiudere la sua allocuzione senza ricordare l’avvenimento intorno al quale è in questi giorni concentrata l’attenzione universale: la conferenza di Washington. Sono appena cinque giorni che Benedetto XV inviava al presidente Harding il noto telegramma augurale per i lavori della conferenza di Washington. L’interesse del Papa per i lavori del congresso di Washington e il suo desiderio che essi riescano utili, hanno ricevuto una nuova ed anche più eloquente conferma nel presente documento pontificio. L’allocuzione non solo contiene il rinnovato plauso alla iniziativa e il voto per il suo successo; ma anche in breve formula il pensiero del Santo Padre sul gravissimo problema del disarmo, pensiero che non vede alcun modo efficace di realizzarlo all’infuori della soppressione del servizio obbligatorio. Oggi il Papa ha detto che si tratta di alleggerire i popoli di un peso divenuto insopportabile. La formula è generale e si può ben riferire a qualunque forma di limitazione degli armamenti. Ma chi non comprende che il desiderio pontificio che vagheggia l’alleggerimento degli uomini dal grave peso, sarebbe completamente soddisfatto soltanto quando la manifestazione più grave e più tangibile per tutti di quel peso, cioè la coscrizione militare, venisse ad essere abolita? Tanto più che soltanto questa ipotesi, a preferenza di ogni altra, renderebbe possibile l’avverarsi dell’altro voto di Benedetto XV; che cioè si rendano sempre più remoti i pericoli di nuove guerre. Poche volte ci sembra che la parola di capo della Chiesa sia stata altrettanto ricca di pensieri riflettenti tutta la dolorosa realtà della vita contemporanea, come in questa allocuzione. Il pontificato romano, una volta ancora, si palesa non come l’istituzione isolata e fuori dei tempi, quale lungamente la vollero dipingere i suoi nemici, ma come la potenza morale che sola sa raccogliere il vero sospiro dei popoli e vivere della loro vita reale e adattare la sua attività alle necessità loro per porgere ad ogni debolezza il sostegno, ad ogni necessità il soccorso. 