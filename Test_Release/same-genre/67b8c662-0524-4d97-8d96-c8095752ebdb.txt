I. Roma, 6. Ieri vennero presentate alla cancelleria della Camera le conclusioni della commissione dei 18, formulate nelle relazioni di maggioranza e di minoranza, la prima, naturalmente, favorevole in massima al progetto governativo, la seconda contraria . È tempo quindi di riassumere con precisione i termini del conflitto che dalla commissione si riporterà alla Camera. Il progetto governativo divideva l’Italia in 15 circoscrizioni regionali. (La provincia di Trento, assieme alle provincie di Venezia, Treviso, Belluno, Rovigo, Padova, Verona, Vicenza appartiene alla circoscrizione 4.a: Veneto). In ogni circoscrizione veniva designato come ufficio elettorale circoscrizionale una Corte d’appello (per il Veneto la Corte d’appello di Venezia). Entro queste circoscrizioni le elezioni si svolgevano come per il passato, e i risultati delle sezioni venivano raccolti dalla Corte d’appello della circoscrizione; ma essa non procedeva alla ripartizione dei mandati fra le singole liste, in proporzione dei voti raccolti (sistema proporzionale vigente), ma inviava i risultati raccolti alla Corte d’appello di Roma, costituita in ufficio elettorale nazionale, la quale eseguiva tre operazioni: 1. sommava i voti ottenuti dalle singole liste in tutte le circoscrizioni; 2. verificava quale fosse la lista che in tutto il regno avesse raccolto il maggior numero di voti (maggioranza relativa) e a tale lista attribuiva 2/3 del numero totale dei deputati, cioè 356, e li ripartiva fra le singole circoscrizioni in proporzione dei voti raggiunti da tale lista. (Si cercava cioè il quoziente nazionale della lista di maggioranza dividendo la cifra totale dei voti ottenuti da tale lista per 356 e collocando poi tanti di questi quozienti quanti ce ne stavano in ogni circoscrizione); 3. per ciascuna circoscrizione faceva la somma complessiva dei voti ottenuti da tutte le liste di minoranza; divideva tale somma per il numero dei deputati assegnati alla circoscrizione, diminuito del numero dei seggi già assegnati alla lista di maggioranza e otteneva come risultato il «quoziente di minoranza» della circoscrizione; infine divideva la somma dei voti ottenuti dalle singole liste di minoranza per tale quoziente; e il risultato rappresentava il numero dei seggi da attribuirsi a ciascuna lista di minoranza. Il progetto governativo stabiliva inoltre che in ogni circoscrizione nessuna lista di candidati potesse portare più di 5/6 dei seggi (lista limitata) e che se la lista prevalente avesse ottenuto tanti voti da oltrepassare, applicando la proporzionale pura, 356 mandati, in tal caso tornerebbe a funzionare la proporzionale pura. Infine ogni lista, per essere ammessa, doveva essere presentata collo stesso contrassegno almeno in due circoscrizioni. Il progetto governativo ammetteva una preferenza. Vediamo ora come la commissione ha modificato il progetto. La commissione ha lasciato intatto l’organismo e la procedura per lo scrutinio (corti d’appello circoscrizionali e computo totale nazionale, solo trasferendo all’Ufficio centrale qualche mansione attribuita agli uffici della circoscrizione), ha mantenuto intatto il modo di ripartire i seggi alle liste di minoranza (quoziente circoscrizionale di minoranza), ma ha cambiato il modo di ripartire i seggi della lista prevalente. Il sistema del governo di ripartirli in proporzione dei voti raggiunti dalla stessa lista in ogni circoscrizione (mediante il quoziente nazionale di maggioranza), aveva naturalmente per conseguenza che in una circoscrizione con una votazione foltissima la lista prevalente poteva collocare tutti i suoi candidati (5/6 dei seggi) oppure sorpassare addirittura il numero dei candidati concesso, nel qual caso i voti esuberanti venivano trasferiti ad un’altra circoscrizione. Si avevano con ciò due conseguenze: l’una che in ogni circoscrizione la lista prevalente era spinta a conquistare il massimo numero dei voti, perché globalmente poteva superare i 2/3 (356); l’altra che i risultati delle elezioni di una circoscrizione avrebbero potuto influire troppo direttamente sulla ripartizione dei seggi in un’altra circoscrizione. Sovratutto la prima considerazione fu per la maggioranza della commissione decisiva, ma lo fu, in fondo, per una preoccupazione egoistica. Certi liberali – il «Giornale d’Italia» in testa – i quali vogliono imbarcarsi nell’arca di Noè, venir riassunti cioè nella lista ministeriale, temono che, facendo giuocare le preferenze, i fascisti possano escludere dalla vittoria quei liberali che hanno messi in lista solo per ragioni d’opportunità. Potendo presentare 445 candidati (5/6), nel caso più probabile che la lista prevalente non raggiunga i 2/3 dei voti, il numero assicurato dei seggi è di 356; il che vuol dire che 89 candidati non saranno eletti. Queste 89 vittime delle preferenze non potrebbero essere proprio i liberali imbarcati? Ed ecco che nella commissione il gruppetto Salandra incominciò a sollevare le più svariate obiezioni alla cosiddetta «mobilità» della lista di maggioranza, insistendo perché tale lista potesse contenere solo tanti candidati quanti sono i deputati che possono venir eletti, cioè 356 – due terzi! –. Ma allora, come ripartirli in ogni circoscrizione? Si arrivò così a quest’assurdo, di fissare che in ogni circoscrizione due terzi dei seggi fossero riservati alla lista della maggioranza relativa. In poche parole per 2/3 dei seggi il metodo di ripartizione non è più proporzionalista (col quoziente), ma diviene maggioritario. Subito nella commissione venne fatto rilevare che questa cosiddetta «lista rigida» dei 213 rappresentava una enorme imposizione per quelle circoscrizioni nelle quali la lista «nazionalmente» prevalente avesse raggiunta una scarsa votazione. Può avvenire per esempio che la lista fascista, per i risultati ottenuti nell’Italia centrale, sia dichiarata la lista nazionalmente prevalente e che per questo le debbano venir attribuiti 2/3 di voti anche nel Veneto, nel Piemonte, in Sicilia, ecc., ove non fu affatto la prevalente. Nella commissione però la maggioranza dei liberali, preoccupata dalla sorte degli 89, superò ogni scrupolo e stabilì per la maggioranza la lista rigida. Ne venne subito per conseguenza che le preferenze (le quali dalla commissione vennero portate al massimo di tre) per la lista di maggioranza non hanno nessuna funzione, tranne quella secondaria di graduare la lista fra i candidati, sicuramente eletti; mentre per le liste di minoranza le preferenze possono ottenere sempre il risultato d’includere o di escludere un candidato dalla lista degli eletti: un altro svantaggio, quindi, a carico delle minoranze. Ma la maggioranza della commissione, composta di uomini che contano di entrare nell’«arca», tirò via anche su questo, e così il progetto della commissione ne è uscito peggiore ancora di quello del governo. Senonché, ad opera compiuta, e a migliore considerazione, sembra che Giolitti, il quale è forse tra coloro che non hanno ancora preso il biglietto per l’«arca», incominci a mettere in dubbio i benefici della lista rigida; segno che conta di farsi una lista propria, tra le minoranze; ed in genere è solo da codesto altissimo e disinteressato punto di vista che bisogna giudicare l’atteggiamento dei democratici liberali: mobilità o immobilità della lista, secondo il punto di vista donde la considerano. Se pensano di volere o dovere starsene fuori, fanno l’elogio della lista mobile; se sono dentro, esaltano la praticità della lista rigida! II. Ci sono anche dei principii, dei criteri di massima, delle esigenze di interessi superiori che debbano ispirare un sistema elettorale? Si dovrebbe rispondere naturalmente di sì. Ma a considerare la maggioranza del Parlamento italiano converrebbe dubitarne. Nel ’19, dunque appena quattr’anni fa, la Camera discusse in commissione e in sedute plenarie, per parecchi mesi del sistema elettorale: furono studiati e vagliati i sistemi di tutti i paesi e la dotta relazione dell’on. Micheli con numerosi allegati raccolse i risultati di tali studi. Alla Camera si discusse per tre settimane: tutte le obiezioni contro la proporzionale furono portate e tutte furono smontate; a rileggere quei discorsi, si finisce col concludere che non c’è più niente da aggiungere né pro, né contro. Interessante è di rilevare che per la proporzionale s’ingaggiarono allora a fondo i rappresentanti della Destra parlamentare, compresi i nazionalisti, e che allora la maggioranza della Camera era antiuninominalista, per la ragione che al collegio uninominale si attribuivano tutte le deficenze del sistema parlamentare. Oggi le stesse deficenze si attribuiscono invece alla proporzionale; ed è naturale che i più audaci accusatori del sistema siano coloro i quali sanno benissimo che la debolezza del Parlamento degli ultimi anni è dovuta non al sistema ma allo spirito intrigante di alcuni uomini, alla reciproca gelosia di alcuni altri e alla mancanza di coraggio per cui certi altri si rifiutarono di usare del potere dello Stato, quando al di fuori ogni legge e ogni autorità erano calpestate dalla guerriglia civile. La sorte ha voluto che a relatore della maggioranza sulla riforma elettorale venisse designato proprio quel Casertano che fu sottosegretario all’Interno col ministero Facta: Casertano che rappresentò al ministero la mancanza di linea, la debolezza, la connivenza di fronte al costituirsi delle squadre armate del fascismo e che colle sue stereotipe ed inconcludenti risposte alle quotidiane interrogazioni giustifica i più severi giudizi sopra l’equivocità di quella sinistra politica, E qual meraviglia che Orlando, Giolitti, De Nicola tendano oggi a riversare sulla proporzionale la colpa di quelle eterne gelosie e tergiversazioni, di quelle astuzie sovrane che resero infinite ed insolute le crisi? Ora la stessa sorte ha voluto che a rispondere a Casertano fosse designato l’on. Bonomi, già capo di un governo di coalizione, il quale cadde – come si ricorderà – proprio per un’insurrezione anticlericale del gruppetto della democrazia sociale, al quale appartiene tra i primi Casertano. E Bonomi – troppo mitemente ancora – risponde nella sua relazione: «La realtà è sempre più complessa delle facili diagnosi. E la realtà dimostra che dopo le prime elezioni proporzionalistiche del 1919, in un’ora perigliosa e difficile per le condizioni interne ed esterne del paese, la Camera poté esprimere, senza alcun travaglio, un governo durato un intero anno, cioè quanto non hanno durato in Francia e in Germania – nell’agitato dopoguerra, che non è comparabile coi periodi tranquilli e normali – le più solide combinazioni. Dopo le seconde elezioni proporzionalistiche del 1921, la maggiore instabilità del governo e le lunghissime crisi ministeriali sono dipese, non tanto dalla composizione numerica dei partiti nella Camera, quanto dal fatto che non solo l’estrema sinistra ha mantenuta la sua costante opposizione ad ogni governo, ma la nuova forza fascista è entrata in Parlamento non per inalvearsi nel regime, ma per preparare di fuori, con la organizzazione delle squadre armate, quella che la relazione ministeriale chiama “la nemesi storica del fascismo distruggitore e restauratore”. La debolezza delle maggioranze parlamentari, dopo le elezioni del 1921, deriva in gran parte dalla irriducibile ostilità delle due forze di estrema sinistra e di estrema destra, e dalle condizioni veramente eccezionali del paese. Detto ciò per ristabilire la verità storica, noi affermiamo che il proposito di creare governi di partito sorretti da grosse maggioranze di partito, è contrario alle più chiare tendenze dell’evoluzione politica. Le tendenze delle società moderne procedono in direzione perfettamente opposta. Il vecchio tipo di un Parlamento diviso in due soli grandi partiti – i tories e i whigs – della vecchia Inghilterra non esiste più in alcuno dei maggiori paesi d’Europa. Con nessun sistema elettorale – sia che si adotti il collegio uninominale, o lo scrutinio di lista maggioritario, o la proporzionale – si potrà impedire la molteplicità di tendenze, di idee, di programmi, che è la caratteristica dell’epoca nostra. Nelle società moderne dove le classi, i ceti, gli interessi e le inclinazioni della coltura e della morale sono in continuo movimento, e dove – agitate ancora dalla grande scossa della guerra – le passioni danno a ciascuna tendenza un netto e crudo risalto, la pretesa di costituire il governo di un solo partito, mettendo tutti gli altri ai margini o all’opposizione, è una assurdità antistorica. La realtà, in tutti i grandi paesi d’Europa (che non pensano certo a maggioranze fittizie), è questa: che il governo deve ormai poggiare sopra una coalizione di partiti, ciascuno dei quali non è mai tanto forte per costituire da solo il governo e per porre sullo stemma dello Stato il nome della propria parte. In Italia il governo di coalizione non comincia con la proporzionale. Esso ha una lunga storia che data da alcuni decenni, e che registra casi, non infrequenti, in cui, per il ritiro di un solo partito della coalizione, il governo si è dimesso pur potendo ancora contare sopra una sufficiente maggioranza. Certamente in questo ultimo e recente periodo il governo di coalizione è degenerato in Italia in governo di combinazione. Aiutando i fattori di cui abbiamo ricordato, e che hanno indebolito all’estremo le maggioranze parlamentari, rendendo indispensabili anche piccoli gruppi irrequieti, abili manovratori hanno composte e scomposte le maggioranze parlamentari aggruppando, in guise diverse, i gruppi e i gruppetti della Camera, spesso sorti non in nome di differenziazioni politiche ma in vista di nuove combinazioni per la agognata conquista del potere. Tutta la piccola agitata storia di Montecitorio in questo ultimo periodo deriva da questa incomprensione del governo di coalizione, e dalla deformazione che l’idea della coalizione ha subito nella pratica parlamentare italiana. Ma l’oscuramento e l’abbassamento di un periodo della nostra vita parlamentare non giustifica un rimedio che è contrario alle più chiare, più evidenti, più incoercibili tendenze del nostro tempo. D’altra parte, il governo di un solo partito, dominatore incontrastato nel Parlamento dove una maggioranza pletorica lo sostiene con la sua organizzazione solida e imbattibile, non è certo l’ideale cui deve tendere un libero reggimento democratico». Fatte le debite eccezioni però, conviene rilevare che solo il Partito popolare difende la proporzionale per ragioni intrinseche, perché cioè tale sistema tra i molti è quello che più s’avvicina alla giustizia rappresentativa e perché organizza e corregge il suffragio universale. Gli stessi socialisti, tolti i gradualisti più sobrii, preferiscono dare alla lotta un carattere politico e libertario, rimanendo poco meno che agnostici di fronte al sistema. Ne viene che la posizione del Centro è quanto mai delicata. I popolari non hanno mai inteso di fare l’opposizione per l’opposizione e comprendono anche che un conflitto fra la Camera e il governo oggidì finirebbe fatalmente colla sconfitta della Camera e con chi sa quali conseguenze nel paese! D’altro canto ci sono delle situazioni nelle quali l’imperativo categorico della coscienza rende impossibile e immorale un adattamento. In verità non mancano le minacce, le pressioni, le preghiere più insistenti e i lettori hanno già fiutato, attraverso le indiscrezioni della stampa, il ricatto che si va compiendo sull’autorità ecclesiastica. Ma i popolari questa volta non potranno attenuare la loro opposizione, se non nel caso che vengano accolte quelle transazioni già comunicate a suo tempo dall’on. Degasperi al presidente del Consiglio. Per loro oramai si tratta di salvare l’onore della bandiera. Ed eccovi, per finire, un altro ravvicinamento strano. Nel ’19 l’on. Riccio terminava il suo applaudito discorso per la proporzionale, ricordando che dovendo essere questa la legge che riuniva in un sol atto elettorale le vecchie e nuove provincie, non gli pareva fuor di luogo ricordare che a Trento fin dal 1910 accanto al liberale Tambosi e al «clericale» Degasperi anche il martire trentino Cesare Battisti aveva promossa l’introduzione della proporzionale nelle elezioni municipali . Credo che la maggioranza della nostra regione veda con piacere che anche in questa contingenza i rappresentanti del Trentino possano farsi portavoce di quella giustizia rappresentativa che, in mezzo agli adattamenti opportunistici dei più, immutabilmente noi crediamo di dover difendere. 