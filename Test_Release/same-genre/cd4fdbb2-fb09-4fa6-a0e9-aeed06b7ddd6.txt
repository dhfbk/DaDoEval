Nel corso estivo dell’Università cattolica di Milano la relazione su «idee e movimenti politici del Novecento» venne affidata al prof. Romeo Vuoli, il quale ne dissertò in due conferenze. La seconda di queste precisò così «i nuovi orientamenti politici»: «L’ideologia wilsoniana fu la prima espressione del dopoguerra; e la comunità internazionale effimera che essa creò è la riprova della sua vacuità e del suo sterile sforzo. Dall’urto degli Stati che portò alla guerra è derivato l’urto degli opposti interessi. La lotta dei partiti politici, delle classi sociali, è una proiezione della lotta delle varie nazionalità, determinata da contrastanti ideologie. Alla internazionale marxista è succeduta l’organizzazione comunista; all’imperialismo germanico il nazionalsocialismo. Le superstiti democrazie liberaleggianti, prese tra opposte forze, sono destinate a sparire entro le une o le altre». L’Osservatore Romano per la penna del suo direttore in una sintesi luminosa e documentata delle dottrine politico-sociali dei successori di Pietro, raffrontate alle conclusioni della Conferenza di Oxford, ricorda che Roma ha preceduto su ogni punto «le risoluzioni ecumeniche», come la colonna di fuoco precedeva gli Israeliti. Quanto ci fu di buono e di giusto nel programma wilsoniano non era già stato proclamato da Benedetto XV durante la guerra e le sue invocazioni e proposte, di un’organizzazione pacifica internazionale, non avevano preceduto la nascita della Società delle Nazioni? E l’attuale pontefice non ha ripetutamente invocato la pacifica soluzione dei conflitti e condannata la guerra? Benedetto XV aveva invocato che «alla forza materiale delle armi sottentrasse la forza morale del diritto» e Pio XI di fronte alle pretese dell’estremismo nazionalsocialista il quale vorrebbe che il diritto sia ciò che giova alla nazione non si è richiamato nella lettera Mit brennender Sorge al diritto naturale? «Quel principio staccato dalla legge etica significherebbe, per quanto riguarda la vita internazionale, un eterno stato di guerra fra le nazioni; nella vita nazionale poi misconosce, nel confondere interesse e diritto, il fatto fondamentale che l’uomo, in quanto persona, possiede diritti dati da Dio, che devono essere tutelati da ogni attentato della comunità …». Anche la lettera del cardinal Pacelli al presidente delle Settimane di Francia riafferma la linea aurea della Chiesa, la quale vuole conciliare i diritti della vita individuale colle esigenze della vita sociale, «la libertà e l’autorità, la giusta subordinazione colla conveniente autonomia, il diritto di associazione coll’intervento dell’autorità sociale …». «Non è facile, dice il cardinale, trovare in pratica questa linea mediana e “royale”, ma la Chiesa ci dà in se stessa un magnifico esempio di armonia fra la vita individuale e quella sociale. Mentre rispetta le diverse forme d’organizzazione della società civile … ha nel suo seno i vescovi che governano le diverse parti della Chiesa e, accanto a loro, godono larga autonomia gli ordini religiosi. Essa ha sempre rivendicato e protetto la libertà e la dignità personale ed ha il segreto di suscitare l’iniziativa privata dei suoi fedeli per cooperare al bene comune». Nell’enciclica poi contro il comunismo lo stesso regnante pontefice esalta la dottrina cattolica, la quale «è ugualmente lontana da tutti gli estremi dell’errore come da tutte le esagerazioni dei partiti o sistemi che vi aderiscono» e «si attiene sempre all’equilibrio della verità e della giustizia; lo rivendica nella teoria, lo applica e lo promuove nella pratica, conciliando i diritti e i doveri degli uni con quelli degli altri, come l’autorità con la libertà, la dignità dell’individuo con quella dello Stato …» . È appunto a tali dottrine che si ispirarono recentemente i vescovi belgi, e ulteriormente i vescovi olandesi per tracciare le direttive all’attività pubblica dei cattolici dei loro paesi. Al congresso di Norimberga Alfredo Rosenberg ha attaccato la democrazia e il cattolicismo accusando entrambi di preparare le vie al bolscevismo. La democrazia, egli disse, è oggi senza difesa di fronte al bolscevismo, come era una volta la Santa Alleanza di fronte alla rivoluzione francese. La parola d’ordine: «Né bolscevismo né fascismo», è una formula di persone interiormente disorientate. L’atteggiamento dei democratici di fronte al pericolo bolscevico non è il sintomo di una prudenza superiore, come si vorrebbe far credere, ma una prova di incapacità nel giudicare i problemi attuali. D’altro canto il Rosenberg attaccò uno scrittore cattolico (un prete sposato!) e l’anglicano decano di Canterbury perché, secondo lui, i rappresentanti delle Chiese cristiane mostrerebbero meno paura del marxismo, del liberalismo e della massoneria, per il semplice fatto che non sono avversari capaci di opporre loro delle idee creatrici. Inoltre questi cristiani vogliono bensì uno Stato che li protegga, ma non uno Stato che abbia la sua propria concezione del mondo e che raggruppi attorno a sé tutto un popolo. Essi non combattono il nuovo movimento dal punto di vista cristiano, ma nell’interesse del proprio dominio all’interno della nazione . Continua nella Svizzera la lotta legislativa contro il comunismo inaugurata dal Cantone di Ginevra. La legge cantonale che inibisce l’attività delle organizzazioni comuniste ha trovato l’approvazione della suprema autorità federale la quale ricorda che l’articolo 56 della Costituzione afferma bensì il diritto associativo dei cittadini, in quanto però le associazioni «nel loro fine e nei loro mezzi non siano contrarie al diritto né pericolose allo Stato». Ora, dice il Consiglio federale, ogni turbamento dell’ordine pubblico è pericoloso per lo Stato. Ciò può riguardare tanto le organizzazioni comuniste, come qualsiasi altra organizzazione che risultasse nello stesso modo pericolosa. La legislazione cantonale di Ginevra farà probabilmente scuola, ma è caratteristico che anche scrittori cattolici come possono essere i collaboratori del Vaterland di Lucerna, pur affermando il diritto dello Stato di emanare tali proibizioni, si chiedano se tali misure riescano veramente a sopprimere l’opera dei comunisti. È avvenuto infatti che i rappresentanti eletti di tale partito si siano subito dimessi e si siano iscritti al partito social-democratico. La questione quindi è come sempre un problema di misura e di opportunità e i provvedimenti devono venir studiati nella loro efficacia, ed è su questo terreno che si può andare da un estremo liberalismo ad un estremo autoritarismo, senza riuscire nell’intento. Mentre è chiaro il diritto e in via di massima il dovere dello Stato a difendersi contro la propaganda e l’azione rivoluzionaria, restano da vedere le circostanze di luogo e di tempo che possano consigliare o non consigliare un dato provvedimento. È chiaro però che i pericoli dell’ora inducono le libere democrazie come la Svizzera a non abbandonare alla iniziativa dei privati o delle associazioni intermedie la difesa delle libertà essenziali contro gli attentati del comunismo rivoluzionario. In un recente congresso il dr. Ley , capo del Fronte del lavoro, dopo aver attaccato i dignitari della Chiesa cattolica, e d’aver affermato di non avere qui in terra altra fede che in Adolfo Hitler, che il Signore avrebbe inviato per liberare la Germania dai farisei, aggiunse: «Noi vogliamo abituare il popolo tedesco a ciò che è grande. Gli americani costruiscono dei grattacieli. Noi innalzeremo ad Amburgo un palazzo di 330 metri d’altezza e una sala immensa per i congressi. Né Napoleone né Cesare tentarono qualche cosa di simile». Infatti, dopo la torre di Babele, il tentativo non venne più ripetuto. La situazione della «Chiesa confessionale» subisce un nuovo inasprimento. Finora 34 pastori sono stati allontanati dalla loro parrocchia; 277 hanno ricevuto la proibizione di prendere la parola e 105 si trovano agli arresti. Il comitato centrale però non disarma e ha fatto leggere dal pulpito un nuovo manifesto-protesta nel quale (in seguito alla chiusura dei seminari) si dichiara di non poter tollerare che quelli che debbono essere educati al sacerdozio sieno formati unicamente nelle scuole dello Stato. Si afferma inoltre il diritto di far conoscere il nome di coloro che sono stati scomunicati cioè che non sono più autorizzati a partecipare ai sacramenti. La Chiesa riconosce l’autorità dello Stato, ma non può ubbidirgli quando interviene in un dominio che non è il suo. Dell’inasprimento della lotta è prova ulteriore una pubblicazione di Alfredo Rosenberg , il quale, a giudicare dalle anticipazioni della stampa nazionalsocialista, si abbandona ad attacchi particolarmente violenti. All’Unione interparlamentare per la pace , che quest’anno ha celebrato il suo congresso a Parigi, il cattolico Carton De Wiart fece le seguenti dichiarazioni intorno al regime parlamentare: «La nostra Unione avrebbe tradito il suo titolo stesso se non avesse vegliato alla difesa dei principi del parlamentarismo. È in questo regime, espressione della volontà dei popoli, è attraverso l’associazione di tutti i valori di una nazione per il controllo degli affari pubblici, è attraverso il libero dibattito e contradditorio fra le dottrine e gli interessi che si credono di poter meglio garantire i diritti della persona umana, la possibilità della pace interna ed estera. Ma l’Unione sa che servirebbe assai male questo regime contro la disaffezione e il discredito che lo minacciano se non fortificasse i suoi punti deboli, se non correggesse le imperfezioni e gli abusi, se non si preoccupasse di correggere, di restaurare il sistema nei limiti propri, se non adattasse il funzionamento ed i metodi a tutte l’esigenze del nostro tempo divenute così complesse e così impreviste». Notevole fu anche l’intervento del presidente del congresso, l’ex ministro Mario Roustan . Egli si dimostrò uno dei più illuminati rappresentanti liberali, quando proclamò che prima delle istituzioni bisognava compiere la riforma morale degli individui. «Prima della riforma del parlamentarismo, egli disse, dobbiamo far passare la riforma parlamentare, e prima della riforma collettiva bisogna far passare la riforma individuale». Nel XXIII congresso delle associazioni universitarie cattoliche tenuto recentemente a Firenze, il dr. Vincenzo Arcozzi Masino riferì sul tema «La personalità nella concezione cristiana». «Per quanto riguarda lo Stato – così concluse, secondo l’Osservatore Romano, il relatore – osserviamo che questo, avendo per sé un fine naturale, mentre le persone sono chiamate anche a fini soprannaturali, è nettamente trasceso dalla persona nella vita rivolta a questi fini; che non potendosi concepire lo Stato se non come un complesso ordinato di relazioni personali (le quali si articolano sulle sostanze e non su di una inesistente sostanza statale), neanche dal punto di vista naturale lo Stato non trascende le persone, ma è invece il coordinamento e l’unificazione delle relazioni naturali umane al fine che la vita naturale umana possa raggiungere la sua massima ricchezza e densità. In questo senso sono – come è noto – gli insegnamenti delle encicliche sociali degli ultimi pontefici. Altro importantissimo problema è quello della attuazione della personalità nella storia. Esso ha due sensi: contributo della singola personalità allo sviluppo della storia e attuazione vieppiù completa e larga della vita propriamente personale nella storia. Esaminati questi due aspetti il relatore ha osservato che è dovere della società religiosa, della società politica, delle altre società, delle singole persone di agire per una progressiva eliminazione di quegli elementi individuali che ostacolano tale attuazione, per l’instaurazione di ordinamenti sociali che la favoriscano sempre più». Fra i molti congressi organizzati a Parigi nell’occasione dell’Esposizione, va ricordato quello di politica sociale, promosso dall’«Associazione internazionale per il progresso sociale». Alle discussioni parteciparono rappresentanti di gruppi liberali, socialisti e cattolici. Fra questi si trovavano i sindacalisti cristiani Zirnheld e Tessier , il senatore Champetier de Ribes , mons. Beaupin , Emanuele Mounier , i democratici cristiani belgi, il deputato olandese Serrarens , il sacerdote polacco Wojcicki. L’argomento più calorosamente discusso fu quello della libertà sindacale nelle organizzazioni professionali. Alla discussione parteciparono anche rappresentanti del Fronte del lavoro germanico e dell’organizzazione corporativa austriaca. Il relatore di questa dr. Kühr sostenne che la libertà sindacale è conciliabile col sistema corporativo austriaco, perché secondo tale sistema nessun operaio è obbligato a iscriversi al sindacato unico, benché questo abbia il monopolio della rappresentanza operaia. Egli si applicò anzi a dimostrare che la nuova legge francese del 24 giugno 1936 che creava le commissioni miste come unici organi autorizzati a concludere e modificare i contratti collettivi giunge al medesimo risultato. Infatti in tali commissioni sono rappresentate soltanto «le organizzazioni più rappresentative», e sono esclusi tutti gli altri sindacati di minoranza. Dal punto di vista individualista questo non parrebbe accettabile, ma invece è necessario per l’efficacia del contratto collettivo. Questa relazione suscitò una cortese polemica nella quale la maggior parte dei relatori più che accettare le conclusioni austriache parve voler dar prova di comprensione delle particolari necessità organizzative imposte ora al governo viennese. Importante fu da parte dei cattolici l’intervento di mons. Bruno de Solages rettore dell’Istituto cattolico di Tolosa, e da parte socialista, di Léon Jouhaux capo della Confederazione sindacale socialista, il quale si dichiarò favorevole alla libertà sindacale, provocando le osservazioni del cattolico Zamanski , il quale pur prendendo atto con piacere di tali ammissioni, espresse la sua meraviglia che la pratica della Confederazione del lavoro non si accordasse con le dichiarazioni del suo segretario generale. Infine, con l’astensione dei delegati austriaci, venne votato un ordine del giorno in favore della libertà sindacale, precisando che si doveva riservare ad ogni operaio: I) il diritto di aderire o non aderire ad un sindacato; II) il diritto di creare sindacati differenti; III) il diritto per tutti i sindacati sufficientemente rappresentativi di essere trattati alla pari per quanto riguarda l’invio di delegati negli organismi ufficiali. Altri punti della risoluzione invocano lo sviluppo della conciliazione e dell’arbitrato, sempre colla cooperazione delle organizzazioni sindacali libere. Venne infine riaffermato il diritto di libera associazione come un diritto fondamentale della persona umana. A Parigi pure si radunò il VII congresso internazionale dei sindacati cristiani alla presenza dei rappresentanti di otto paesi e di un delegato dell’Ufficio internazionale del lavoro. Mancava naturalmente quella che era una volta la delegazione più numerosa, cioè la rappresentanza tedesca che aveva fornito fino al 1934 anche il presidente, Bernardo Otte , ora defunto. Un altro capo dei sindacati cristiani tedeschi ora disciolti, l’on. Enrico Imbusch , è stato con recente decreto privato della nazionalità germanica assieme alla sua famiglia. Il congresso ha dovuto protestare contro la maggioranza dei gruppi operai della Conferenza del lavoro che «contrariamente ad ogni spirito di equità e di democrazia, in occasione del rinnovamento delle cariche hanno escluso dal Consiglio di amministrazione dell’Ufficio internazionale del lavoro l’unico rappresentante del sindacalismo cristiano che vi faceva parte». La relazione di Maritain sul «primato dell’umano» conchiude col ricordare che «il lavoro, atto dell’intelligenza e della volontà umana, imposto all’uomo per legge divina, quando è coscienziosamente compiuto, deve permettere il libero sviluppo della personalità umana dal punto di vista individuale e sociale; non vi è nessuna concezione sociale che non sia fondata sulla dignità della personalità umana e sul carattere umano del lavoro». Il congresso chiede che «l’organizzazione corporativa sia realizzata sulla base della libertà sindacale, colla sola riserva dei doveri dei lavoratori verso la nazione»; la libertà sindacale, essenza fondamentale del sindacalismo cristiano, non sarebbe realizzata nel caso di un monopolio legale o di fatto. A presidente della Confederazione internazionale venne eletto il francese Zirnheld; segretario rimane Serrarens, Utrecht. 