Roma, 9. La ripresa politica, dopo l’intermezzo feriale dell’agosto, avviene in un ambiente poco sereno, che forse domani potrà dirsi addirittura torbido. Domenica prossima si radunano qui a congresso gli arditi fascisti, quell’associazione cioè di arditi che è capitanata dai direttori dell’Impero e della quale fanno parte i rappresentanti più attivi dell’estremismo fascista. Bisogna attendersi parole grosse; ma sono del pari attendibili gli allarmi che corrono circa «cose concrete» che pochi o molti di loro mediterebbero d’intraprendere? Siamo nel campo dell’imprevisto, dell’impulsivo, dell’irrazionale. Il tentativo d’istituire pronostici sulla base di indiscrezioni vi può condurre al grottesco: attendiamo quindi che il temporale passi, e speriamo bene. Ma intanto nei circoli politici e giornalistici romani si sta sull’attenti: e l’allarme dei fiancheggiatori del Giornale d’Italia sarà giunto fino alle vostre montagne. Non bastavano gli arditi; per l’altra domenica che seguirà e non a Roma soltanto, ma in tutta l’Italia vengono di nuovo indette grandi adunate fasciste. A ragione la stampa antigovernativa si chiede per qual motivo e a qual fine si ripeta per l’ennesima volta e a breve distanza questa mobilitazione fascista! Per riaffermare un dominio della piazza e delle assemblee che le opposizioni non possono contestare, perché il governo fascista inibisce loro qualsiasi pubblica manifestazione? Per rigalvanizzare le forze fasciste, delle quali si è pur vantata recentemente la non scemata efficienza? Perché mai il direttorio fascista, che deve pur tener conto dell’opinione dei fiancheggiatori, rischia di urtarli definitivamente, organizzando il nuovo appello alla piazza? Sono queste le domande che s’incalzano come tante nuvole sull’orizzonte politico e lo vanno oscurando. C’è chi risponde che si sta preparando sul serio la seconda ondata, che dovrebbe consistere nel togliere di mezzo alcuni «pallidi politicastri» e sovratutto nel distruggere qualche officina tipografica dell’opposizione, e c’è chi assegna ai suaccennati preparativi una meta ancora più alta. Il vostro corrispondente non crede di accettare ipotesi siffatte. Egli ritiene invece che i convegni e le adunate, gli sfoghi minacciosi dei giornali e il manifesto del fascio romano uscito ieri il quale annunzia senz’altro la ricostituzione delle squadre armate siano fenomeni disordinati dell’irrequietudine che si è impadronita della psiche fascista. Non si vuol dire con ciò che tutte queste manifestazioni non mirino istintivamente al fine comune che è quello di affettare una spregiudicata sicurezza, di riaffermare un dominio che non teme rivali e sovratutto d’intimidire le opposizioni e di ricattare i pacifici cittadini e i supremi fattori dello Stato. Ma queste manifestazioni, più che ordinate dalla volontà, sono prodotte dalle inquietudini della coscienza. E la coscienza è agitata, incalzata, compressa dal… processo. Infatti, riuscito vano il tentativo di contenere la istruttoria entro i limiti del delitto «comune» Matteotti, e d’isolare gli esecutori materiali dal mondo politico e responsabile dei loro alti mandanti, tentatosi inutilmente di intimidire la stampa più intraprendente la quale si era proposta di sgombrare la via alla giustizia e, quando occorresse, di farle animo, il fascismo crede che si faccia oramai quello che Bazzi aveva definito per il primo «il processo al regime», che vengano cioè citati alla sbarra se non tutti, almeno alcuni dei più importanti responsabili di alcuni gravi attentati o delitti. Fino a che punto allora sarà, anche giuridicamente, coinvolto lo stesso governo? I dubbi e le preoccupazioni che accompagnano questa domanda sono molto gravi. Farinacci stesso è intervenuto rumorosamente per annunziare che Cesare Rossi aveva scritto un memoriale di discolpa e di accusa e che questo memoriale sarebbe in mano dell’opposizione. Nei circoli giornalistici si parla anche di un memoriale Filippelli e si racconta che il famoso promemoria di Finzi se non riprodotto, sia stato però riassunto innanzi ai giudici da parecchi testimoni che lo avevano visto o sentito leggere. Noi non siamo in grado di controllare queste notizie. Evidentemente chi più sa fa il morto per ragioni ovvie e i verbali dell’istruttoria sono così poco accessibili che è escluso di poter ricorrere ad essi per il controllo della verità. Tuttavia le notizie più diverse e più sensazionali circolano a mezza voce. Intanto l’inchiesta della stampa si allarga. La perizia (il termine del Popolo), dovrà portare luce nel mistero del ritrovamento, ma intanto sopraggiungono altri indizi che segnalano una vasta premeditazione del delitto, e ricompaiono sulla scena personaggi lontani come le signorine viennesi e il camorrista napoletano . Tutta codesta attività giornalistica è senza dubbio inquietante e molesta e sovratutto chi, coll’allargarsi della macchia, teme di essere chiamato a rispondere innanzi alla giustizia ordinaria di un delitto o di un atto di violenza, assolto o amnistiato oramai col criterio della rivoluzione fascista, deve preoccuparsi che lo «stare colle mani in tasca», come, per tener conto dei fiancheggiatori, aveva comandato Mussolini, non sia un atteggiamento che incoraggi gli avversari di andare fino in fondo e deve chiedersi se non sia meglio menare le mani e rompere questo assedio asfissiante della cosiddetta opinione pubblica, schiacciando d’un colpo le insidie degli incalzanti inquisitori. Ecco – secondo la nostra visione ottimistica – le ragioni psicologiche dell’irritabilità e delle nuove agitazioni fasciste. Senza dubbio c’è chi vi innesta anche un calcolo politico. Se per avventura questi manifesti minacciosi e questi convegni preoccupanti, oltre che oscurare l’orizzonte politico, provocassero anche l’incidente che per «i pacifici» cittadini giustificasse una repressione più sistematica; se per avventura qualche gruppo più impaziente dell’opposizione perdesse la pazienza, credete che ciò non gioverebbe al governo per differire lo scoppio della crisi? Onde non sarà mai raccomandabile abbastanza a tutti i manipoli più attivi della opposizione di mantenersi non solo sul terreno legalitario – ciò che fu nuovamente proclamato nell’ordine del giorno delle Opposizioni –, ma di limitare con ogni regola di prudenza anche le proprie iniziative legali. Non si tratta di coraggio, d’intraprendenza; è invece questione di nervi. Non è questa che si è ingaggiata col fascismo una battaglia da vincersi alla bersagliera, né una spedizione garibaldina, ma una grande complessa diuturna guerra moderna, nella quale vincerà chi avrà i nervi migliori. Nervi forti e fede sicura nelle forze morali. È vero, il processo va per le lunghe e troppe cose ancora devono svolgersi, tra cui il fatto parlamentare, prima che la catarsi finale ci liberi dai pericoli delle ore torbide e passionali. Bisogna però che gli impazienti ricordino la immensità del cammino inattesamente percorso. Chi mai nella scorsa primavera osava sperare in una così generale insurrezione dello spirito antifascista e chi vorrà disconoscere il valore politico altissimo della secessione parlamentare? E il cammino della stampa e dei gruppi fiancheggiatori chi poteva sperarlo così rapido e così decisivo? Gli è che dietro questo rapido processo evolutivo incalza il principio morale. Ebbene chi si pone al suo servizio, non può ricorrere né vorrà ricorrere che a mezzi ammessi dalla legge e dalla morale. Quale fortuna del resto per il nostro paese se una soluzione pacifica, legale, costituzionale, rompesse finalmente la catena delle violenze e delle illegalità e il nuovo governo ricavasse dalla purezza delle sue stesse origini un maggiore titolo per reprimere ogni riscossa dei violenti di destra o di sinistra. A tale fortuna bisogna collaborare con tutte le forze, e ad essa va subordinato ogni risentimento della lunga attesa. 