...è quella in cui si trova il principe di Bülow. Da qualche mese egli governa senza avere una maggioranza. Tutti lo sanno, egli stesso lo deve riconoscere eppure non sa decidersi a tagliare il nodo gordiano, o sciogliendo la Camera o andandosene lui. È vero tuttavia, anche, che la Germania va avanti benissimo ugualmente, quantunque il suo parlamento funzioni male; ma questo non dimostra se non che le istituzioni parlamentari sono meno necessarie di quel che si creda ai popoli, e non già che non debbano procedere secondo le norme che le consuetudini fin ab antiquo hanno stabilito. E secondo queste consuetudini il cancelliere dovrebbe presentare a Sua Maestà, il suo padrone o la lettera di dimissione o il decreto che indice le elezioni. Ma probabilmente Bülow, che è uomo navigato, pensa che l’una e l’altra delle due vie condurrebbe alla stessa meta, a mandare cioè lui a godere gli ozi della villa che ha a Roma, e siccome a quel che pare non sente alcun bisogno della villeggiatura preferisce barcamenarsi alla meglio. Come tutti gli uomini intelligenti non perde mai la speranza di rialzare le proprie azioni politiche. È un campo questo in cui l’impossibile non esiste. Se il blocco oggi è spezzato, non vuol dire che domani non risorga. Dopo tutto non sarebbe che un altro episodio della storia di questi due anni, dopo che il Centro fu escluso dalla maggioranza: continuo avvicendarsi di discordie e rattoppamementi, di abbandoni e di riprese. Questa volta però sembra che il lavoro di rappezzo di Bernardo I non sia così facile. Sulla questione dei 500 milioni di nuove imposte, i conservatori si sono incocciati come possono farlo soltanto dei bravi tedeschi e per giunta dei conservatori. La uscita rumorosa dei nazionali liberali dalla commissione finanziaria non fu che un temporale estivo il quale rinfresca l’atmosfera. I conservatori guardarono loro dietro, constatarono che si stava un po’ più larghi e più liberi intorno al tavolo delle discussioni e... continuarono a deliberare. Caricarono circa 200 milioni sul possesso, gli altri 300 sull’industria e il commercio. Si dice che l’ostinazione dei conservatori dipenda appunto dal volere essi difendere ad ogni costo il possesso, di cui sono i più genuini rappresentanti contro le soverchie pretese dell’industria che ha più specialmente per sé i liberali. Ma invece v’è chi assicura che sotto tutto questo dissidio finanziario vi sia un armeggio politico. Una lezione cioè in piena regola al cancelliere. Il quale – affermano autorevoli parlamentari di quel partito – stanco di dover accendere una candela al diavolo e una a S. Antonio, stava macchinando come potesse buttarsi del tutto al diavolo. Governo di sinistra con spiccata tendenza liberale, che doveva essere inaugurato da una significativa manifestazione del Kaiser. È vero? non è vero? Il vero è che tutti i conservatori si trovano ad un tratto d’accordo a votare contro le idee di Bernardo creduto traditore. In modo che questi è tutt’altro che contento dei suoi uomini. Se vogliamo credere alla Neue Freie Presse la quale assicura di avere amorosamente e fedelmente raccolto un suo sfogo, egli sarebbe anzi molto allarmato della brutta piega che prendono le cose. E difatti la discordia in famiglia è sempre stata causa di ruina. Tanto per stare in carattere Bülow riprova il giochetto che gli è finora sempre riuscito, quello delle minacce, un po’ a destra, un po’ a sinistra. Ai liberali ricorda che una riforma finanziaria la quale venisse compiuta contro di essi significherebbe la loro esclusione dalla vita pubblica per un tempo incalcolabile. Via, siano buoni, si arrendano un po’ ai conservatori, pur di salvare l’onore dell’armi. Il lasciarsi trascinare dalle correnti radicali ha sempre notevolmente diminuita la loro forza alla Camera e nel paese. Non sappiamo se i liberali nazionali, ai quali specialmente è diretto il predicozzo si lascieranno convertire. Bülow sembrava sperarlo perché contemporaneamente fa annunziare che tiene in serbo per i conservatori se saranno troppo duri e irreconciliabili un buon castigo. Il sistema pedagogico tedesco, come si vede, è ancora in fiore. Dalla casa paterna ove l’austero genitore educa a suon di nerbate i figliuoli, e dalla scuola elementare è salito su fino alla Camera nazionale e Bülow elegante, caustico e spiritoso dominatore dei popoli si prepara a trasformarsi nel classico pedagogo colla ferula alzata. Purché i ragazzi non siano troppo caparbi... 