Dopo il temporale dell’ottobre, il cielo non si è ancora totalmente rasserenato. La pressione atmosferica è ancora notevole. Sul principio tre minacce si disegnavano oscure nel cielo: 1) L’organizzazione militare ed armata dei fascisti, nazionalisti, combattenti, legionari d’annunziani ed altri ancora diverrebbe (tollerata o riconosciuta) un’istituzione permanente della vita politica italiana, riducendo lo Stato a somiglianza di qualche repubblica sud-americana? 2) Il parlamento, palladio delle libertà civili, verrebbe eliminato per un periodo lungo ovvero sarebbe snaturato da metodi e sistemi elettorali che svaluterebbero in antecedenza ogni mandato? 3) Il fascismo, se inquinato dalla massoneria, non potrebbe avviare la società italiana verso un nuovo periodo di lotte contro la Chiesa e le tradizioni cristiane della Nazione? È lecito oggi rilevare che la prima minaccia va attenuandosi. Pure in mezzo ad oscillazioni e a contraddizioni, si fa sempre più chiaro il proposito del governo di ritornare alla legalità non tollerando squadre armate che non siano al servizio dello Stato. Se Mussolini avrà imboccata la via giusta per uscire dal presente illegalismo, coll’organizzare la milizia per la sicurezza nazionale, dovrà essere provato dall’esperimento che è in atto. Il proposito però è manifesto, e noi non dubitiamo dell’energia chiamata ad attuarlo. In questa categoria vanno messi anche i diversi interventi di Mussolini contro azioni o mobilitazioni fasciste, come a Brescia, a Torino, a Bari, a Verona. È certo che in questi casi più che l’invio di nuovi questori e prefetti ha giovato l’autorità personale del capo del fascismo. E se l’esito non è sempre stato quello che si sarebbe desiderato, è giusto ammettere però che le dichiarazioni e l’atteggiamento del governo furono siffatte che nessun gregario potrebbe in buona fede tentare di scusare le proprie violenze col richiamarsi alla tolleranza o addirittura all’incoraggiamento del governo fascista. Attenuata può dirsi anche la seconda minaccia. La Camera riconvocata in febbraio eserciterà il suo diritto deliberativo in affari assai importanti, quali sono i trattati politici e commerciali cogli Stati esteri. Anche i pessimisti incominciano quindi a credere che il periodo dei pieni poteri va considerato come un periodo straordinario a scopi chirurgici, ma che dopo tale periodo, anche lo Stato fascista, qualunque possano essere le sue riforme istituzionali, sarà uno Stato con costituzione democratica parlamentare e colla garanzia delle libertà statutarie. Rimane oscuro ancora il problema della riforma elettorale. Se questa dovesse farsi per falsare stabilmente i risultati del suffragio universale, si correrebbe il rischio di ritornare al dominio di classi privilegiate. Il problema è: in qual misura e con qual metodo il governo vuole conciliare il mantenimento in via di massima della proporzionale (così suona l’o.d.g. del Consiglio dei ministri) colla creazione di una maggioranza parlamentare? Nel fascismo si sono intrufolati non v’ha dubbio (e lo ammettono gli stessi dirigenti) dei nuclei anticlericali e massonici. Ma finora è in prevalenza la corrente spiritualista, che riconosce il valore nazionale dell’educazione religiosa e del papato. Mussolini è l’antesignano di questa corrente. Molti sollevano dubbi sulla consistenza di tale indirizzo e di siffatte convinzioni, ricordando il passato. Senonché tale indagine, che può essere utile, non ci deve preoccupare in tale momento. Se il proposito viene apertamente proclamato, noi dobbiamo essere lieti ed attendere con speranza ch’esso venga attuato; speranza che è rafforzata dal fatto che la politica di Mussolini s’incontra coll’idealismo di Gentile, il quale ad esprimere un tale programma non ha atteso di essere al governo. Anche qui il cielo non è perfettamente sereno, ma la minaccia è lontana. È naturale […] tale sentimento di fiduciosa […] non possa venirci richi[amato] da tutti i fascisti collo stesso […] e nella stessa misura. E se è falso quello che scrive il Popolo che «i clericali trentini» dipingano en bloc il fascismo «come nemico della religione e della Chiesa», altrettanto assurdo è che lo stesso giornale invochi per i suoi amici e per sé lo stesso salvacondotto della fiducia popolare, quando sono di ieri – e non le sole – predicazioni del Popolo come queste: «Per fare l’unità morale del nostro popolo è necessario distruggere il dominio spirituale del papato» (22-23 sett.). Con ciò non precludiamo a nessuno la via di Damasco: plaudiremo anzi a chiunque la vorrà percorrere. Ma intanto c’è bisogno che le nebbie si levino e si faccia più chiaro. Vogliamo credere, vogliamo sperare che i rumori che ancora si sentono siano il brontolio del temporale che si allontana e fissando lo sguardo verso l’anno nuovo aspettiamo ed auguriamo a noi, ai lettori, all’Italia: più chiarezza, «più luce»! 