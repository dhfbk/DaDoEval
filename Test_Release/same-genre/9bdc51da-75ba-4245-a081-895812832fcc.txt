Il presidente del Consiglio, ricordando che il magnifico contributo di civiltà che fin da epoca remotissima, quando ancora altrove era la barbarie, Napoli ha dato al mondo, rileva come, non solo la storia di questa città, ma la storia di tutto il Mezzogiorno, stia a testimoniare un alto fervore di opere, una ricca produzione di ingegni, un possente fermento di rinnovazione e di ricostruzione. Con tale storia Napoli è entrata nel grande organismo dell’unità italiana e, nonostante i molti equivoci che tendevano a svalutarne l’apporto, essa ha persistito nel suo ardente patriottismo ed è divenuta un fattore capitale e essenziale dello spirito unitario che lega l’una all’alta le varie parti del nostro paese. L’on. De Gasperi, calorosamente applaudito, rileva quindi l’ostilità che la popolazione napoletana ebbe sempre verso il fascismo, ostilità che si esprime nell’opera e nell’atteggiamento di alcune figure che meglio interpretarono il sentimento di questa popolazione quali Bracco , Amendola, Rodinò, Nitti, Labriola e Benedetto Croce, cui De Gasperi invia il suo augurio in occasione del suo 80° genetliaco. E fu Napoli che nel periodo della cobelligeranza, colpita com’era dalle più varie distruzioni, con le migliaia dei senzatetto, con le infinite miserie che la guerra aveva apportato, fu Napoli che con le sue quattro giornate, riaffermò il diritto dell’Italia al suo rinnovamento e dette il più mirabile esempio della disciplina, del coraggio, del patriottismo, come subito dopo doveva dar prova di un eccezionale capacità e di una potente energia ricostruttiva. Accennando quindi alle opere che sono state rapidamente realizzate ed a quelle che sono in corso di esecuzione, il presidente del Consiglio dichiara che il governo si è impegnato ad aiutare questo sforzo di ricostruzione e ciò facendo, esso non fa che una piccola parte del suo dovere. Non v’è dubbio che il piano regolatore della città, già approvato dal ministro del Tesoro (vivi applausi all’indirizzo del ministro Corbino) e raccomandato da uomini illustri quali l’on. De Nicola e l’on. Porzio , otterrà l’appoggio del Consiglio dei ministri. Tuttavia l’oratore indica i limiti che sono imposti all’azione governativa la quale non può essere il toccasana di tutti i mali e osserva che specie dopo il profondo rivolgimento operato nel paese dalla guerra, occorre tener presenti queste due considerazioni: che non vi è grandezza di popolo che possa sopperire agli immensi bisogni di una ricostruzione, se non si vedono chiaramente le linee generali a cui essa deve essere informata. Queste linee sono date dal lavoro, il lavoro che deve avere una preminenza sul capitale. Ed è infine giusto raggiungere una più equa redistribuzione della ricchezza. È assurdo formarsi un concetto magico del potere dello Stato e del governo come è assurdo attendersi che la Costituente possa risolvere da sola gli immensi e gravi problemi che incombono sulla nostra penisola: essa potrà fare opera di rinnovamento specie nella struttura statale ma il resto dipenderà dalla capacità, dalla volontà, dalla fattività dei singoli cittadini. «Come presidente del Consiglio ammetto che il governo è forse la collettività, ma mi rifiuto d’accettare la massima: tutto nello Stato e niente fuori dello Stato. Non l’accetto per ragioni di principio ma anche per un senso di realismo politico. Esiste un pluralismo sociale e che cosa esso sia capace di operare lo abbiamo visto specialmente dopo le distruzioni causate dalla guerra poiché la realtà è che l’elemento principale della storia è l’uomo e che l’organizzazione sociale ha la sua più alta base su fattori che non sono compresi nell’idea di Stato: la famiglia, la chiesa, l’università, le associazioni private di assistenza, i sindacati, gli altri istituti della cooperazione armonica dalle quali si esprimono le forme più alte della vita organica di un popolo. È facile anche oggi sognare un collettivismo politico in cui è la massa che agisce, ma che cosa è la massa senza l’uomo? Il nostro destino dipende dalla massa o dalla persona? Ove la società venga considerata come un puro meccanismo, si rischia di dimenticare l’uomo. E allora a taluno sorge il dubbio che la conseguenza di questo meccanismo possa segnare il crollo di ciò che è il prodotto della millenaria esperienza umana». Rilevato come il mezzogiorno d’Italia sia la regione più aliena da questo concetto di meccanizzazione, in quanto è in quella regione che la pianta uomo alligna più meravigliosamente, il presidente del Consiglio osserva che su 10 milioni di italiani che vivono all’estero la maggioranza è rappresentata dal mezzogiorno. E questi italiani che hanno dato una così nobile misura della loro capacità realizzativa, sono anche quelli che costituiscono un coefficiente di primo piano nelle nostre relazioni internazionali, sono essi che hanno contribuito a scuotere le coscienze in America nei nostri riguardi e a rendere gli angosciosi problemi dell’Italia profondamente sentiti oltre Oceano. L’on. De Gasperi passa poi ad illustrare le ragioni per le quali il partito al quale appartiene si è definito cristiano: ciò non fu per una pretesa del monopolio di questo titolo, quasi volesse accaparrarsi una denominazione che spetta anche a molti altri che al partito non appartengono, non per utilizzare sentimenti che nascono da questo appellativo «cristiano» a scopo di parte, ma, perché nell’affermarsi cristiano il partito esprime il suo impegno di mettere al servizio del rinnovamento e della ricostruzione del nostro paese l’affermazione della coscienza cristiana e della vitalità del suo principio. Programmi di ricostruzione economica, sociale e finanziaria sarebbero vani se un principio morale non li illuminasse, se non si migliora il nostro popolo, se non si da una adamantina purezza alla nostra burocrazia, se in ogni ramo dell’amministrazione non si portano, come elementi inderogabili, la probità e l’onestà. L’oratore esalta a questo punto il sacrificio dei carabinieri che sono caduti in Sicilia, il che gli da occasione di fare un accenno al separatismo che egli definisce «una malattia della disfatta e non certo l’origine di una vita nuova». Perfettamente d’accordo quando si desideri una opera di decentramento, di rivalutazione delle energie e delle possibilità locali, in quanto l’Italia non si rinnova con una burocrazia centrale che tutto assorbe e soffoca. Autonomismo, dunque, nell’organismo. Ma la linfa vitale di cui noi ci nutriamo, è una sola, e non si deve assolutamente disintegrare. L’on. De Gasperi afferma quindi che purtroppo questo movimento separatista non si manifesta solo in Sicilia; in alcune zone di frontiera gli italiani sono sottoposti a campagne di allettamenti, di coazione e di inganni. E sebbene generalmente la condotta delle autorità occupanti sia corretta, tuttavia rimangono aperti in queste zone sbocchi di propaganda fatti con ogni mezzo nell’intento di corrompere gli uomini avviliti dalla disfatta e suggestionati dalla separazione che lo sfacimento dell’Italia consigli di trovare la salvezza in altri lidi. A costoro va il mio appello ardente e anche una parola severa: lo Stato italiano sta ricostruendo i suoi tessuti e quando sarà l’ora impiegherà tutte le sue energie per salvare la sua unità Ciò dicendo l’on. De Gasperi osserva di non parlare contro le legittime richieste di altri popoli che egli ha riconosciuto, ma di parlare di italiani di città italiane che sono indiscutibilmente italiane. Vi sono punti ai nostri confini, in cui occorre creare delle zone di fiducia, di reciproca collaborazione fra popoli e popoli. Tornando ad accennare agli italiani d’America, il presidente a proposito della minaccia formulata dal sequestro dei loro beni, dichiara che il governo difenderà fino all’ultimo i loro diritti. Continuando il suo discorso il presidente De Gasperi nota come egli sia stato criticato per aver detto alla Consulta che per negoziare la nostra pace noi non abbiamo alcuna carta in mano . Con ciò egli voleva dire che quando si tratta di negoziati in cui si dà da una parte per ricevere dall’altra, noi non abbiamo nulla da dare. Abbiamo però un diritto morale che ci deriva dalla cobelligeranza, un diritto di assistenza che spetta ad un popolo che, privo di materie prime, intende tuttavia di lavorare. C’è dalla nostra parte anche la convenienza di tutti gli altri popoli di una collaborazione col nostro. Ricordate quindi le parole dettegli un giorno da Attlee: «Il vostro programma è molto vicino al nostro laburista: voi aggiungete la parola cristiano, noi la supponiamo», il presidente del Consiglio si domanda se l’Inghilterra, che ha aiutato l’Italia nel periodo del suo primo risorgimento non vorrà aiutarla ancora in questo secondo risorgimento che stiamo attraversando. A questo punto l’oratore rende omaggio al «disperato coraggio» dei discorsi di Churchill che la radio trasmetteva, quando il mondo era sotto l’incubo dell’aggressione nazista ed esalta la collaborazione meravigliosa data dall’impero britannico alla madrepatria, dimostrando la ridicola inanità di quelle profezie che si vanno ripetendo ormai da secoli di un presunto crollo dell’Inghilterra da venire a più o meno breve scadenza, profezie che sono regolarmente e costantemente smentite dai fatti. A questo proposito ha detto: «E penso particolarmente a quello che scrisse nel 1857 Montalembert del quale mi considero umile discepolo, quando il gran mondo parlava del crollo dell’Inghilterra e della sua umiliazione ed egli, ritirandosi sotto la dittatura napoleonica dalla vita politica, si era recato ad Oxford in occasione della laurea ad onore a lui conferita. Entusiasmato delle istituzioni parlamentari inglesi e del funzionamento del regime rappresentativo a salvaguardia della libertà, scrisse quel magnifico libretto, che bisognerebbe oggi ripubblicare, intitolato L’avvenire politico dell’Inghilterra nel quale si propose di disilludere coloro che speravano nel crollo britannico. Ecco le parole della sua conclusione: “Le eclissi non stupiscono che i ragazzi, e non spaventano che i selvaggi. Attraversiamole a testa alta e con cuore tranquillo. Al di sotto della nostra fede nelle verità divine, conserviamo la fede nell’amore a quei principi di libertà e di giustizia sociali quali solo fanno quaggiù la forza e la dignità tanto dell’infimo cittadino come delle più grandi nazioni”. Questo noi auguriamo all’Inghilterra e questo auguriamo anche a noi stessi». Chiarito infine come vada intesa la parola espiazione, come egli pronunciò nel suo discorso alla Consulta, a proposito di ciò che viene chiamata la responsabilità degli italiani nella guerra, l’on. De Gasperi soggiunge che se dovessimo espiare noi abbiamo già espiato offrendo più di un milione di uomini alla causa difesa dalle Nazioni Unite. D’altra parte, non è il caso di insistere eccessivamente in questa nostra colpa perché, rileva argutamente l’oratore, se ci si desse la pena di scartabellare negli archivi ministeriali per leggervi trattati e accordi intercorsi durante il periodo passato, potremo dire ai nostri critici: «Badate bene, amici miei, che anche voi correte il rischio di essere puniti per fatti rilevanti e per apologia del fascismo». (Vivissimi, prolungati applausi). L’on. De Gasperi conclude il suo discorso affermando che se si volesse togliere al nostro popolo la dignità e le condizioni essenziali del suo sviluppo vitale, si avrebbe come ultimo risultato questo: di impoverire il mondo . 