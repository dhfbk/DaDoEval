L’on. De Gasperi ha detto di essersi recato nella sede della Direzione per esprimere, come presidente del Consiglio nazionale, il suo ringraziamento per l’apporto intelligente ed entusiastico dato dai dirigenti, dai militanti, dai propagandisti della Dc alla vittoria. Il presidente del Consiglio ha ricordato l’impegno, la tenacia e il coraggio con cui la Dc ha affrontato e confutato la campagna di denigrazione condotta dagli avversari, ed ha anche rilevato come la battaglia abbia rinsaldato l’unità e la compattezza del partito e dei cattolici italiani. L’on. De Gasperi ha aggiunto che, dinanzi al risultato elettorale, non mancherà taluno che avanzerà critiche e riserve verso la legge elettorale e lo sforzo che fu sostenuto per giungere alla sua approvazione nelle due Camere. Era difficile prevedere che la legge non divenisse operativa ed infatti si è dimostrato che soltanto per un lieve scarto di voti non si è raggiunto il quorum, ma la legge è stata in qualche modo ugualmente operante, perché l’aver fissato la meta ha significato tendere tutte le nostre energie per conseguire il maggiore risultato possibile. Sono stati soprattutto i reparti dei guastatori, le formazioni elettorali di Parri e di Corbino a disperdere voti preziosi . Del resto ci eravamo proposti l’obiettivo di allargare le basi della democrazia, di sostenere delle correnti che rappresentano o movimenti di antica tradizione o movimenti di avvenire, movimenti tutti che sotto una comune direttiva potessero costituire una ragione di progresso e di consolidamento della democrazia. A questo punto il presidente ha rilevato come i partiti collegati avessero con un appello comune ribadito una loro piattaforma non solo politica, sulla quale convergevano. Egli ha ricordato infatti che nell’appello si faceva esplicito riferimento ai valori eterni del Cristianesimo che sono alla base della civiltà. Quindi l’on. De Gasperi ha rivolto la sua cordiale espressione di saluto e di augurio all’on. Gonella, tra i vivi applausi dei presenti. Procedendo nell’esame dei risultati elettorali egli ha successivamente rilevato la esattezza dell’impostazione della Dc che aveva sempre ammonito l’opinione pubblica sulla consistenza del pericolo comunista. Era dunque la nostra affermazione corrispondente alla realtà, mentre era propaganda poco responsabile quella dell’estrema destra che cercava di minimizzare la portata, per conseguire scopi interessati, sia pure a costo di mettere a repentaglio la stabilità della democrazia italiana e l’avvenire del nostro popolo. Il presidente del Consiglio ha quindi osservato che lo strumento preminente della vittoria democratica è stata l’unità dei democratici cristiani e dei cattolici italiani ed ha rivolto un ringraziamento ai dirigenti e ai militanti delle forze cattoliche che hanno indirizzato tra l’altro i loro sforzi affinché il popolo italiano facesse fronte, in modo consapevole, compatto e responsabile al dovere civico del voto. Se qualcuno mi chiedesse qual è stata l’esperienza più amara di questa campagna elettorale, risponderei che è stata la lotta nel Mezzogiorno, non certo per il contatto che abbiamo avuto con il generoso, nobile e laborioso popolo meridionale, ma per l’atteggiamento di certa classe dirigente del Sud, erede di una tradizione secolare di trascuratezza. Sono stati spesso gli scorporati che hanno fatto appello al sentimento monarchico delle popolazioni per difendere e riconquistare la terra che più non hanno. Noi saremmo stati pronti ad ascoltare critiche e suggerimenti mirati a migliorare il grandioso sforzo di rinascita che è in corso attraverso l’attuazione dei provvedimenti della Cassa del Mezzogiorno. Ma essi hanno invece negato ogni merito del governo, hanno negato le cifre e i dati statistici che noi abbiamo presentato. Per il popolo del Mezzogiorno seguiteremo a lavorare con indefessa tenacia, ma quella classe dirigente ha tra l’altro la responsabilità di aver permesso con il proprio anticomunismo verbale l’ingresso alla Camera di deputati in più dell’estrema sinistra, che non vi sarebbero pervenuti se la dispersione dei voti da loro determinata non avesse impedito il raggiungimento del quorum. Se mi chiedeste poi qual è stata l’esperienza più confortante della campagna elettorale, risponderei che è stato lo spettacolo di vedere tante folle di giovani partecipare con entusiasmo ai nostri comizi e alla nostra battaglia. Questa è la mia gloria, la mia speranza e la mia fede; il loro evviva non lo sentivo tanto diretto alla mia persona, quanto alla nostra idea, al nostro programma, alla Democrazia cristiana. 