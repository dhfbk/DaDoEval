Ci sono battaglie che si possono e si devono ritener vinte prima ancora di essere portate a fine. La vittoria assiste coloro che con fede e tenacia indomabili si battono per una causa giusta e santa. Il nostro giornale sente di essere, oggi più che mai, in lotta per una causa giusta e santa, e sta sulla breccia con fede e tenacia. Se si vuole che esso contribuisca più validamente, con preventiva sicurezza di vittoria, al conseguimento dei fini ideali che sono la forza e la bellezza del suo programma, è indispensabile che gli amici – tutti quelli, cioè, che simpatizzano per esso – lo rafforzino subito, a costo di qualunque sacrificio. Mai come in questo momento la parola «dovere» suona piena di alta significazione, per ogni cittadino, a favore del giornale cattolico e popolare. Mai come in questo momento conviene togliere gli indugi, scacciare la pigrizia, affrettarsi a rinnovare l’abbonamento e a procurare al «nuovo Trentino» molti altri abbonamenti nuovi. Il nostro giornale è, senza dubbio, il più diffuso dei quotidiani locali: ma bisogna diffonderlo di più perché tutto il paese lo comprenda e lo apprezzi meglio; perché gli avversari abbiano la netta precisa sensazione che il popolarismo trentino – con l’anima della quasi totalità degli abitanti le nostre vallate e i nostri monti – costituisce un blocco possente, infrangibile, che pesa decisivamente, e sempre più vuol pesare, sulla bilancia della giustizia e della libertà. 