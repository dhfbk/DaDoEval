Quello che parve un bel sogno, sbocciato nella mente di un giovane sempre ricco d’ardite e geniali iniziative per l’esempio dei fratelli universitari del Regno, che a Bassano, a 1000 m sopra Brissago, nella regione delle capre, s’erano, l’anno scorso raccolti a rinfrescare le loro anime in un bagno di spirituale letizia, è oramai, grazie a Dio, sia pure tra le incertezze e le deficienze inevitabili in un primo tentativo di cosa affatto nuova e difficile, un fatto compiuto anche per noi qui nel Trentino. Chi sa quanti, sentendo parlare di una settimana religioso-sociale, saranno corsi col pensiero, se non proprio ai digiuni ed ai cilici (come insinuava birichinamente quell’anima allegra della nostra buona mamma Mons. Pini) ad una lunga e opprimente successione di pratiche religiose e di noiose e interminabili predicozzi con contorno di facce scure e pensose e di misteriosi silenzi. Stiam freschi! Basterebbe domandarlo ai compagni di viaggio di quell’allegra e rumorosa brigata di giovani maestri, studenti, impiegati, che il tram della sera di giovedì scorso portava su verso la bella Anaunia dagli ampi pianori verdi che salgono dolcemente verso gli scuri pendii boscosi e le brulle falde e le bianche cime degli eterni ghiacciai basterebbe domandarlo alle conscie pareti della magnifica villa dei Bertoniani a Malosco, che, pure in questo momento, risuonano delle loro più che omeriche risate e dei loro goliardici canti, basterebbe domandarlo a chi apparecchia e sparecchia le mense ed ha modo di constatare de visu le formidabili stragi della guerra che si combatte con le armi della forchetta e del coltello, basterebbe domandarlo infine ai pini e agli abeti che tante e tante volte nella loro austerità cenobitica, dovettero crollare il capo come san fare i vecchi che non intendono più le bizzarrie dei giovani ed hanno ormai dimenticato d’esserlo stati pur essi un tempo! Non rigore di regolamenti, non severità di disciplina dunque, ma il lieto convegno di amici che salgono dove il rumore della vita tumultuosa e affaticata non giunge a scrutare in serene meditazioni l’interno del proprio spirito e le relazioni di questo con Dio, a rinnovare le fresche polle della loro vita spirituale, a sollevare la propria mente sopra le angustie del passeggero e contingente nella considerazione di problemi più larghi e più alti, a ritemprare e rinvigorire, con severità di propositi e fermezza di convinzioni, la propria volontà di bene. Monsignor Pini, che è il direttore spirituale degli esercizi (e, ma fra parentesi questo, il direttore spirituale... è la vittima prima e maggiore delle scorribande goliardiche), con quel calore di sentimento, che gli ha procurato dai giovani il nome, più di ogni altro dolce, di mamma e quell’esperienza dei bisogni e dei difetti del loro cuore, che gli proviene dai lunghi anni vissuti in mezzo a loro, conforta i primi semainiers di Malosco la mattina, dopo la S. Messa e la sera, dopo il Rosario, con indovinati ed opportuni commenti ed episodi evangelici, a scuotere dal loro cuore la polvere, che per caso vi si fosse depositata, a ricercare le vie serene del Signore, purificandosi ed elevandosi ed acquistando coscienza sempre più viva e più profonda dei propri doveri individuali e sociali e della soavità del giogo di Dio. L’onor. Dott. Degasperi, in amichevoli conversazioni profonde di concetto e dense di dottrina con perfetta serenità ed oggettività di giudizio li guidò sin qui, giorno per giorno, a considerar quello che potremmo dire il momento presente dei problemi economici e sociali. Dopo aver prospettato, in una breve introduzione, le scuole classiche, cattolica, liberale e socialista, quali furono nelle loro prime affermazioni, e dopo aver brevemente accennato a quali mutazioni siano esse andate incontro nella loro attuazione pratica, i partiti, e alla loro stessa intrinseca evoluzione, venne a determinare il ristagno presente nell’interessamento un tempo vivissimo e universale per questi problemi e ricercandone la causa del prevalere di altri bisogni più profondi e impellenti, per il momento, quale soprattutto la necessità di pensare ad ovviare alle minacce dirette alla tranquillità ed alla sicurezza della stessa vita sociale dai pericoli (sempre imminenti, realmente o almeno creduti tali) della guerra. Quindi sia pure suntariamente come è richiesto dalla brevità del tempo disponibile ma con una ricchezza di materiale ammirabile (se si pensa quanto poco si sia scritto in argomento) espose un suo studio particolareggiato della guerra (e con essa del militarismo) come fenomeno economico sociale rilevandone sul fondamento di dati di fatto e statistici, le due faccie il fenomeno di distruzione e di ricostruzione. Nella quarta lezione espose le idee dall’un lato di quelli che vogliono vedere nella guerra un fattore di progresso economico e sociale (e accennò quindi alle manifestazioni più interessanti, in questo momento, di tale indirizzo, quali il nazionalismo e l’imperialismo) dall’altro di quelli che con l’inglese Norman Angell negano che, nelle attuali condizioni economiche e politiche dell’Europa, la guerra fra popoli civili possa mai essere, sia pure per il popolo vincitore, un mezzo di progresso economico, di arricchimento e distruggono quindi la formola che per i nostri diplomatici è tuttora di indiscutibile valore, della forza militare, cioè e più precisamente della flotta protettrice e sostenitrice della marina mercantile, aforisma al quale appoggiano ogni nuova richiesta di argomenti. Nelle prossime lezioni dello stesso sentiremo quale sia il pensiero della Chiesa di fronte a questi problemi e quale sarebbe l’atteggiamento che noi cattolici dovremmo assumere in proposito per corrispondere pienamente al nostro dovere di cristiani e di uomini moderni sinceramente e profondamente consapevoli del nostro dovere sociale. Questa mattina il prof. Oscar Ulm tenne una gustosissima lezione, oltremodo pratica ed opportuna, condita qua e là di saporitissima arguzia sulla parte che negli studi dei giovani spetta alla storia se deve veramente essere maestra di vita; suggerì importantissime notizie bibliografiche per un’informazione apologetica pronta e sicura sui punti, non diremo controversi, ma più frequentemente, e quanto spesso, ahimè, più banalmente, discussi. Domani, il nostro padre Emilio Chiocchetti, ormai illustre anche fuori del suo paese, per le molte pubblicazioni nel campo della filosofia, dirà a noi della necessità dello studio anche di questa. È in questo modo passeranno rapide (troppo!) queste giornate veramente preziose. Possano esse almeno portare alcuna luce tra noi. La sera del nostro arrivo, dall’alto di un terrazzino della villa guardavamo alla bellissima vallata dove i molti piccoli paesi sparsi segnavano brevi linee luminose nel buio profondo che era tutto attorno a loro. Sopra, il cielo chiazzato da larghe nubi scure, lasciava appena trasparire qualche stella solitaria qua e là. Oggi un sole fulgidissimo sfolgora nella serena chiarità del cielo e al basso, nella quiete raccolta dell’aria, cantano, chiamano e si rispondono le voci d’oro e d’argento delle campane degli innumerevoli villaggi, che inneggiano a Cristo Signore e al giorno a lui consacrato. Che possa essere così per noi e per i nostri fratelli, in tutto e sempre così. Malosco, 27 luglio 1913 Il Cronicaio I giovani del Comitato ordinatore della settimana, i quali avevano diretto una lettera d’ossequio a mons. Vescovo, ebbero il conforto di riceverne da Sua Altezza un’affettuosa lettera d’approvazione e d’incoraggiamento. Monsignore benedice di cuore e raccomanda a Dio gli sforzi dei promotori, dicendosi lieto d’aiutare la bella iniziativa e congratulandosi con quelle persone che vi prestano l’opera loro. La lettera, letta in adunanza, destò il più schietto entusiasmo. Un telegramma di saluto e d’augurio fu spedito ai giovani raccolti dall’on. de Gentili, presidente del Comitato diocesano anche a nome degli on. Conci e Tonelli. 