Siamo entrati in primavera: la bella stagione che solleva l’animo alle belle speranze! Ma primavera per molti dei nostri significa anche distacco dalla patria, significa far fagotti per andare altrove a cercar lavoro. Quest’anno però la primavera si presenta sotto un lieto aspetto; c’è un barlume di quella primavera industriale desiderata e annunziata più volte dal d.r Lanzerotti e amici. Si presenta per molti non con lo spauracchio dei fagotti da caricarsi sulle spalle per ramingare in terre straniere in cerca di un quattrino, ma colla promessa di lavoro in patria, colla dolce speranza di poter sfamare la famigliuola restando ad essi uniti. Difatti quest’anno lavoro non manca. Quanto prima si darà principio ai lavori per la tramvia dell’Alta Anaunia promossa dalla Banca Cattolica Trentina. Poi verrranno anche: – col permesso del nostro municipio – i lavori per la tramvia Trento-Malé, i lavori per la centrale sul Sarca: c’è lavoro per il nuovo Seminario, per il nuovo istituto delle Dame di Sion che sorgerà ai Bolgheri al di là del Fersina, per le nuove Caserme dei cacciatori, senza contare di altri lavori che qua e là si iniziano quest’anno in modo insolito. Insomma, è per il nostro paese una primavera speciale: non la squallida, povera, pitocca primavera degli altri anni, che fa gridare ai figli del nostro paese: qui non c’è da guadagnare un becco di un quattrino, se vogliamo vivere, anche quest’anno dobbiamo andarcene via! No, essa si presenta e dice: fermatevi o figli del lavoro, quest’anno c’è occupazione anche per voi! E non è che un bagliore! Ben più forte, più robusta, più ricca, si presenterà in avvenire se si seguiterà con costanza sulla via intrapresa. E allora ognuno sarà figlio devoto di questa madre terra: poiché da essa ognuno sarà sfamato! Che venga presto! fs. 