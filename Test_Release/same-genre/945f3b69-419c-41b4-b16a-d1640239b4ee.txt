Nell’ultimo dibattito parlamentare intorno all’affare Wahrmund il deputato Stransky ha affermato perentoriamente: «l’idea cattolica non ha da mettere il becco nelle università». Stransky è tedesco-radicale, l’unico partito che fece causa comune con gli studenti scioperanti e coi professori della «nette Gesellschaft». Una sua confessione aperta formula gli intenti degli anticlericali, per altre ragioni e prove già manifesti. Non si tratta di libertà, o di libero torneo d’idee e di concezioni della vita: gli anticlericali vogliono soffocare nelle università l’idea cattolica, escludendo dalle aule e dalle cattedre i suoi rappresentanti. La lotta dei cattolici vuole la libertà e l’equiparazione delle loro idee. La scorsa settimana in un comizio anticlericale tenuto a Innsbruck e convocato da un’associazione studentesca, il pastore protestante Mahnert, sempre a proposito delle lotte universitarie disse: «La nostra campagna è diretta contro Roma, la quale è contro il popolo tedesco. Noi guardiamo fisso nell’occhio del nemico e lo battiamo coll’unica arma giusta, col movimento “Los Von Rom”... La religione del popolo tedesco può essere solo il liberale protestantesimo». Il socialista Winkler eccitò i presenti ad apostatare dalla Chiesa cattolica, ma di rimanere «senza confessione», e di non farsi protestanti. Il comizio era frequentatissimo. Chi accende e riattizza le lotte confessionali? Chi offende ed attacca? E la meta di tutta la campagna wahrmundiana non apparisce chiarissima? Che certi teutoni sfoghino il doppio odio contro Roma si comprenderà ancora, ma chi spiega il contegno di quei rinnegati del gentil sangue latino che furono gli alleati degli anticlericali tedeschi? Chi spiegherà certa stampa sedicentesi italiana? 