L’onesto e vigoroso discorso del presidente Eisenhower interpreta anche la ferma volontà di pace del Governo e del popolo italiano. È per assicurare questa pace che l’Italia è entrata nell’Organizzazione difensiva atlantica e tende alla creazione di una vasta comunità europea che consenta il libero flusso delle persone, delle merci e delle idee. Auguriamo vivamente che l’alta parola della libera America trovi nel mondo unanime consenso sì che cessino i conflitti cruenti, ove ancora sussistono e si raggiungano ovunque soluzioni che rispettino la libertà e i diritti dei popoli. 