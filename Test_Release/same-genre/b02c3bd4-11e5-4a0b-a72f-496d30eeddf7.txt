Roma, 27. Fu qui di questi giorni l’on. Degasperi il quale presentò al presidente del Consiglio gli ordini del giorno votati dall’assemblea costitutiva del partito popolare. Egli fece rilevare all’on. Nitti che la «paralisi costituzionale» della regione trentina diventa sempre più intollerabile e pericolosa. I trentini si attendevano di poter essere convocati alle urne il 16 novembre insieme a tutte le altre provincie italiane. Il silenzio che è seguito alle anteriori promesse governative ha già fatto comprendere che questo termine è oramai lasciato cadere. L’assemblea del partito popolare è stata però unanime nell’esprimere la volontà del popolo che entro breve tempo esso debba convocarsi ad eleggere i propri rappresentanti. Di provvisori, d’incarichi speciali affidati solo dall’alto, di un’amministrazione piantata ancora sui trampoli del comando supremo i trentini, che sono democratici sul serio, sono stufi . Se quindi il Governo non intende convocarli presto per le elezioni politiche, essi svolgeranno una vasta azione di propaganda per le elezioni di una rappresentanza provinciale, nella fiducia che la nazione comprenderà come nel momento di riunirsi al proprio Stato nazionale e di liquidare tutti i vincoli economici e sociali d’un secolare passato non è possibile che i cittadini delle terre redente siano semplicemente degli «amministrati». Il Governo italiano s’è impegnato di non introdurre in definitiva il nuovo assetto amministrativo del paese, senza il concorso di rappresentanti eletti dalla nazione stessa. Ciò è naturalissimo e simile impegno venne preso e mantenuto anche dalla Francia in confronto dell’Alsazia-Lorena. Ma gli alsaziani e lorenesi andranno ora alle urne. In ogni territorio d’Europa che ha mutato governo si sono già avute le elezioni e si avranno presto anche nelle zone contrastate soggette a plebiscito. Perché le terre italiane dovranno rimanere le ultime? L’on. Nitti dichiarò che il Governo è consapevole dell’impegno preso di far quanto prima le elezioni; il termine del 16 dovette essere lasciato cadere per la questione del confine orientale; egli ritiene però che prima che il parlamento italiano venga riconvocato, la questione potrà essere matura in modo che si possa provvedere alle elezioni. Il governo è favorevole alle autonomie locali e provinciali; ritiene però che la loro stabile ricostituzione debba avvenire col concorso del parlamento nazionale, di cui facciano parte i rappresentanti delle nuove provincie. Quindi la procedura più logica è che si debba provvedere prima alle elezioni politiche, poi ai nuovi regolamenti ed alle elezioni amministrative. Il Governo farà ogni sforzo per sollecitarle e darà intanto ordine che si affrettino tutti i preparativi tecnici. L’on. Degasperi ribattè che le dichiarazioni del governo rendevano ancora più urgente la convocazione dei comizi elettorali per il parlamento nazionale perché solo con tali elezioni si potrebbe, secondo il piano del governo, provvedere poi alla ricostituzione della rappresentanza provinciale e quindi alla nomina della Giunta autonoma e al rinnovamento delle rappresentanze comunali. Il nostro deputato faceva poi osservare come la situazione giuridico-diplomatica delle nuove terre sia caotica. Si dice che non vi si possono indire elezioni per la Camera dei deputati, ma vi abbiamo già in realtà tre membri dell’altro ramo del parlamento, i senatori Hortis , Valerio e Zippel . Si allega che il trattato non è ancora in vigore. Di fatti esso manca ancora della formale ratifica da parte di altre due potenze ma, mentre il trattato prevede che lo stato di guerra cesserebbe solo colla sua entrata in vigore e che solo con tale ratifica le Potenze alleate entrerebbero in relazioni officiali con l’Austria, di fatto, precedendo ogni formale ratifica, l’Italia ha ripreso solennemente i rapporti officiali con l’Austria, colla nomina del nostro ambasciatore a Vienna. L’Austria, ratificando il trattato di S. Germain, ha accolto anche il suo articolo 36 per il quale «essa rinuncia, per quanto la concerne, a favore dell’Italia ad ogni diritto e titolo sui territori dell’antica Monarchia austro-ungarica situati al di là delle proprie frontiere come sono determinate all’articolo 27»; non siamo più quindi anche in base al diritto internazionale cittadini austriaci; ma fino che non è proclamata l’annessione, non siamo nemmeno cittadini italiani e per poco che continui tale situazione noi resteremo in Europa gli unici cittadini, che pur non essendo destinati ad uno Stato cuscinetto, saremo ancora sotto la giurisdizione formale del Consiglio supremo di Parigi. L’on. Nitti convenne nell’intollerabilità di tale situazione formale e assicurò che il Governo si varrebbe anche della volontà dei redenti per affrettare la soluzione formale definitiva, ch’egli ritenne del resto non potersi protrarre più a lungo. In relazione al trattato l’on. Degasperi ripetè che il Trentino rimase assai deluso delle sue clausole economiche e finanziarie, che non proteggono sufficentemente gl’interessi della regione. L’assemblea del partito ha chiesto quindi che si nomini almeno ora una commissione che provveda a salvaguardare i nostri interessi nell’esecuzione del trattato e nella preparazione delle convenzioni commerciali. L’on. Nitti rispose che il Governo verrà incontro a questo postulato, affidando all’ufficio centrale per le terre redente l’istituzione di un organismo apposito con diramazioni a Trento e Trieste, il quale sarà in stretto rapporto colla commissione interalleata delle riparazioni. L’on. Degasperi espose poi ed illustrò gli altri ordini del giorno, su cui poi in dettagli s’intrattenne col comm. Salata, direttore dell’ufficio centrale: urgenza dell’applicazione della legge sui danni di guerra, per la ricostruzione della zona devastata, regolazione della valuta, diritti acquisiti dei funzionari. Per l’applicazione della legge sulla rifusione danni venne promesso – e non per la prima volta – di varare quanto prima lo speciale organico necessario per le nuove provincie; la regolazione della valuta dev’essere purtroppo già avvenuta ed il rispettivo decreto è già alla firma. Non si può affermare ch’essa sodisferà le giuste aspettative del paese. Per i funzionari sono in gestazione delle norme che dovrebbero salvare tutti o quasi tutti i diritti acquisiti. L’on. Degasperi si occupò in modo particolare dei ferrovieri presentando al rispettivo ministero un memoriale, a cui fu promesso sollecito e favorevole riscontro. Queste le informazioni generali che potei avere dal vostro direttore, il quale discorrendo d’altri retroscena concludeva che nel suo ripetuto pellegrinaggio agli uffici si persuadeva sempre più che l’elezione dei deputati si faceva sempre più urgente non solo per il concorso che deve dare la legislazione all’assetto definitivo delle nuove provincie, ma anche per fornire all’amministrazione quei propulsori, senza dei quali la macchina, avvezza ad andare così, si muove a fatica e si arrugginisce. 