Caro «Trentino», sabato e ieri, la censura militare ti ha imbiancato, e i buoni trentini, i quali a giusto diritto si aspettano di trovare nelle tue amiche colonne la interpretazione dei loro sentimenti [righe censurate]. Francamente, si sbaglia di grosso. I problemi di guerra, come quelli economici sono, in buona parte, problemi di psicologia – individuale e collettiva – e se chi dirige le operazioni belliche e amministrative non è un discreto psicologo, rischia di fare sciocchezze ad ogni passo. È il caso nostro. Vinta gloriosamente la quarta guerra italiana, e suggellata col sangue dei combattenti e con le lagrime e col martirio degli irredenti l’unità della patria, il Trentino e la Venezia Giulia sono stati politicamente redenti. Che cosa doveva fare la madre per i figli tornati al suo grembo? Aprir loro le braccia, stringerseli al cuore, interrogarli sui loro bisogni, provvedere che nulla loro mancasse; evitare, in altri termini, che la schietta fervida gioia di tutti i cuori fosse anche leggermente amareggiata dalla minima contrarietà, dal più piccolo gesto imprudente. Noi, che nei lunghi anni di servaggio politico e morale, e nel periodo della guerra in modo speciale, avevamo sentito intorno al collo e ai polsi la stretta dei più vari e più laceranti sacrifici, e, per conseguenza, eravamo in grado, nel momento del riscatto, di apprezzar anche esageratamente il valore delle più piccole materne provvidenze, non avremmo chiesto molto alla Patria. Ci sarebbe bastato che la patria, interpretando bene l’animo nostro, riconoscendo legittima la nostra bramosa ansia di vivere e di progredire in libertà e in giustizia, ci avesse accontentati, trattandoci alla stregua di figli maggiorenni, anche e specialmente agli effetti economici-finanziari. Invece?… Invece gli amministratori generali di Roma, non hanno saputo leggerci nell’animo, non hanno saputo interpretare i nostri bisogni reali: si sono dimostrati non cattivi, ma pessimi psicologi. [paragrafo censurato] E c’è di peggio: a un popolo redento, che credeva di potere – finalmente – correre nei fioriti giardini della libertà, a rinnovare l’aria dei suoi polmoni, la censura assegna il temporaneo domicilio in una serra artificialmente calda e sapientemente limitata, dove manca l’ossigeno e le gambe si rattrappiscono nella immobilità. [paragrafo censurato]. Si dice che la speranza sia l’ultima dea: vogliamo crederlo anche noi. [paragrafo censurato]. Pensino i dirigenti, che gli Stati non si amministrano con criteri limitati alla visione e alla considerazione dei vantaggi momentanei dell’amministrazione centrale. Bisogna lavorare oggi per domani; fare qualsiasi ragionevole sacrificio per lo stabile progressivo benessere della nazione, considerata non soltanto nella sua collettività, ma anche nei suoi singoli elementi. Pensino che le persone ragionevoli sanno amare, ed amano, intensamente la patria, [righe censurate]. 