Cari amici, sono venuto qui a Trieste, come ad un pellegrinaggio all’altare della patria e ringrazio Iddio di avermi concessa la grazia di vedere faccia a faccia i triestini nel momento delle grandi decisioni. Sono felice di parlare qui a voi, in questa Trieste il cui nome è intrecciato indissolubilmente nella mia vita con quello di Trento. Trieste è ridivenuta la mia preoccupazione suprema quando, dopo venti anni di esilio in patria, sono ritornato all’attività pubblica nel governo nazionale. I triestini, certamente, sono stati i primi a difendere le sorti della città con le eroiche gesta che tutta l’Italia ammira; ma se in Italia ci fosse stato un governo debole e incerto nella sua fede, diviso sulla questione, e che non avesse lottato con tutte le sue forze per risolverla, cercando appoggio nel campo delle potenze alleate, Trieste non si sarebbe salvata. Al momento della richiesta di occupazione avanzata da Tito, ogni sforzo fu fatto per evitarla: in quel momento il governo era debole e sotto il controllo degli Alleati e tuttavia si fece ogni possibile tentativo perché le sorti di Trieste e della Venezia Giulia fossero decise da una giusta pace che riconoscesse la loro italianità. Disgraziatamente, tutti i nostri sforzi non impedirono che l’intervento giungesse troppo tardi, dopo che i triestini avevano già sofferto le loro settimane di passione. La frattura che oggi divide i due schieramenti politici italiani nacque in quel giorno in cui l’atteggiamento dei partiti non fu unanime, quando altri tentarono di dare a credere che il loro partito fosse al di sopra della patria e delle sue frontiere. Poi l’azione si spostò nelle competenti sedi diplomatiche e dovetti a Londra e a Parigi difendere il nostro popolo dalle accuse di fascismo e di antidemocrazia. Se siamo riusciti a salvare qualcosa, e soprattutto Trieste, è stato solo guadagnando la fiducia delle nazioni democratiche e dimostrando che c’è una Italia nuova che non assume l’eredità del passato. Ci mettemmo sul terreno delle realtà, chiedemmo un plebiscito, chiedemmo la Commissione di inchiesta, ottenemmo la Commissione che riconobbe la italianità di Trieste e delle principali città della costa, riconobbe che le nostre richieste non erano fondate su un esagerato nazionalismo, ma sulla realtà etnica. La tattica jugoslava fu allora di dimostrare che le nostre intenzioni erano in apparenza democratiche, ma che, in realtà, sopravvivevano propositi di aggressione e che il fascismo non era morto per sempre nel nostro paese. Ecco perché noi abbiamo particolare continua vigilanza per non apparire quello che non siamo. Noi siamo e vogliamo essere un popolo libero e unito che non alimenta nazionalismi e imperialismo. Purtroppo, nonostante le conclusioni della Commissione d’inchiesta, si venne all’infelice compromesso del Territorio libero, rinserrando nella fragile gabbia di uno statuto i due confinanti ed esasperando le contese. Noi ci opponemmo risolutamente e richiamammo alla responsabilità di ognuno perché questa soluzione non prevalesse. Dopo sforzi continui e tenaci (Trieste fu la mia preoccupazione nel viaggio in America, in tutte le battaglie Trieste fu la stella polare della mia politica democratica) il 20 marzo 1948 si è giunti alla dichiarazione tripartita, in favore della restituzione di Trieste all’Italia. È dunque, sì frutto del coraggio, della fede dei triestini, la salvezza della città, ma è anche frutto della tenacia e della risolutezza del governo. Nello spirito della dichiarazione tripartita, confermata, anche, recentemente da espressioni di Acheson, dichiaro che tutto il governo italiano attende la restituzione all’Italia di tutto il Territorio libero dal Timavo al Quieto. Il problema è in corso: nulla faremo contro il Trattato, ma siamo certi che verrà il giorno in cui la bandiera della Repubblica sventolerà dal Colle di San Giusto fino a Cittanova. Giammai patrocineremo soluzioni violente, l’avventura non è forza, l’avventura porta al disastro. Vogliamo dare al mondo la garanzia di una democrazia libera, pacifica, capace di disciplina nazionale e rispetto delle leggi, che non tollererà la rinascita di squadrismi o di nazionalismi aggressivi, ma si sentirà solidale con i popoli liberi e cercherà accordi, soluzioni pacifiche con tutti i popoli di qualsiasi regime. È solo con questo spirito che potremo salvare Trieste, è solo nella cooperazione internazionale che salveremo la patria. È questa la linea logica mantenuta dal governo in tutte le fasi della questione giuliana. Cercare l’accordo con gli slavi: accordo per un equo trattamento delle minoranze, accordo per la cooperazione economica, accordo per uno sviluppo integrativo dei porti adriatici e specialmente del porto di Trieste, grande emporio dell’interland danubiano. Le relazioni economiche tra l’Italia e la Repubblica federale vanno migliorando. Gli uomini moderni sanno bene che è assurdo volere condizionare i commerci alle ideologie politiche o ai criteri economico-amministrativi e riconoscono il diritto di ogni popolo a scegliersi la sua strada. Ma se è vero che più che lo Stato vale la persona umana, perché, al di là delle frontiere e dei regimi, non cercare di intendersi, affinché le persone soffrano meno delle conseguenze della guerra, perché i lavoratori non restino, perpetuamente, vittime di disintegrazione e di rivalità economiche? Non c’è nessuna insidia in queste mie parole. L’Italia non ha nemmeno le armi sufficienti per difendersi e anche la sua espansione pacifica ed economica è rivolta verso altre spiagge. Ma un giorno dovrà pur venire in cui come si è fatta pace tra i paesi dell’Adriatico, si dovrà fare la pace adriatica anche per gli uomini. Vi prego, amici di Trieste, di compensare il nostro lungo amore, facendo anche voi uno sforzo ricostruttivo di libera democrazia nel vostro municipio. Ci conviene avere un governo locale che nutra la stessa fede democratica che anima i partiti del governo nazionale in Italia e che, ripudiando gli errori e dissensi, che riguardano il passato, sia unito nel tenace proposito di agire per la pace interna, salvaguardando il carattere della città, ma tendendo alla equanimità verso le minoranze e proteggendo le forze economiche più deboli che rappresentano i diritti del lavoro. Se la vostra affermazione sarà tale che esprima veramente nella scheda il sentimento che arde nel vostro cuore, il mondo avrà l’evidenza di una prova che finora non poté essere raggiunta nella pur insistente forza suasiva della democrazia. Dopo le elezioni il processo di adeguamento delle due amministrazioni si accelererà. Va qui ripetuto da parte del governo nazionale l’affidamento che, a mano a mano che l’adeguamento amministrativo si svolgerà, avverrà anche l’inserimento nell’amministrazione nazionale delle forze attualmente al servizio del Territorio libero. Sono certo che l’amministrazione comunale vigilerà affinché tale affidamento diventi una realtà. La presenza, qui accanto a me, del vicepresidente del Consiglio dei ministri, Saragat, ministro della Marina mercantile, conferma l’impegno del governo italiano di provvedere all’incremento della marineria e delle industrie triestine e, circa il porto, riconferma quanto il governo dichiarò in ottobre dinanzi al Parlamento. Quando Trieste diventerà parte integrante dello Stato italiano, noi tenderemo a che essa diventi centro libero e capitale per tutti i bisogni economici ed industriali e marittimi di tutti i paesi prossimi come la Jugoslavia e anche di ogni altro paese che abbia interesse a utilizzare economicamente questo porto. È chiaro che il nostro programma regionalista vi garantisce le autonomie locali, entro le quali, zone più delicate potranno avere particolari facilitazioni economiche e ogni garanzia per le minoranze slovene; problema che dovrebbe avere il suo lato parallelo in tutta la Venezia Giulia. Triestini, perché vi siete salvati dalla immensa valanga che minacciava di sommergervi e buttarvi in mare? Per la vostra coscienza nazionale, illuminata dalla tradizione e temperata dalle lotte secolari. Voi avete tenuto fede all’Italia anche nei giorni della disfatta. Noi teniamo fede a voi, qualunque cosa avvenga al nostro ricongiungimento definitivo. Trieste, nel nostro secondo risorgimento, a cui lavoriamo, sia un faro luminoso che rincuori gli incerti e guidi gli smarriti. Una parola agli istriani: problemi economici della zona istriana del Territorio libero. Gli esuli dell’Istria portarono in tutte le terre d’Italia l’esempio del loro eroico sacrificio, ovunque nei comizi mi accompagnava il loro grido di fede e non chiedono rivendicazioni territoriali, domandano solo di poter ricostruire in terra italiana i loro focolari e di riprendere la loro vita di lavoro in pace e libertà. Vorrei che tutti gli italiani mi sentissero quando rispondo a loro: sì pace, libertà e lavoro. È il vostro diritto; è il nostro dovere, pur nell’angustia della nazione. Ed è anche il grido di tutto il popolo italiano verso le nazioni più ricche di risorse. Questa idea sembra penetrare attraverso la crosta egoistica degli interessi: tema del messaggio di Truman, cenno recentissimo di Bevin. Pace, libertà, lavoro! Abbiamo cercato di esserne degni. Per la pace abbiamo fatto dei sacrifici, per la libertà ci siamo battuti vigorosamente, al lavoro nel mondo abbiamo già offerto milioni di braccia e di intelligenze. Da Trieste, donde partono le vie marinare che toccano il mondo, vi chiediamo di potere riprendere le vie dei nostri pionieri, dei nostri mercanti, dei nostri lavoratori. 