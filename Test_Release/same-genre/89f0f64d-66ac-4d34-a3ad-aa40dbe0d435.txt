Pochi saluti, pochi complimenti, pochi auguri perché sono tutti registrati. Immaginate l’argomento di questa conferenza, almeno per quanto mi riguarda. Non ho avuto il tempo di scrivere esattamente quello che volevo riferirvi; quindi improvviso su alcuni appunti: forse questo mio discorso sarà così più sincero anche se non sempre, in tutte le sue parti, opportuno. Vorrei riassumere l’azione del governo negli ultimi giorni. Abbiamo presentato un rendiconto finanziario, abbiamo detto al paese che abbiamo 896 miliardi di spesa, di cui 167 per il personale, 329 per la ricostruzione e 96 per i prezzi politici. Queste mi sembrano le cifre più notevoli, dalle quali si possono trarre deduzioni e sulle quali si possono fare riflessioni e propositi. Abbiamo detto che le entrate sono salite a 286 miliardi: 53 di imposte dirette, 129 per tasse sugli affari, 35 dogane e consumi, 54 monopoli e lotto. Anche queste mi paiono le cifre più caratteristiche e più significative. Quando il ministro del Tesoro in una lunghissima dettagliata relazione ha esposto ed illustrato questa situazione, ci è stato subito chiesto: «Perché non ci dite anche come intendete coprire l’ammanco; che rimedi volete apportare a questa situazione?». Già nel Consiglio dei ministri erano stati deliberati i nuovi tributi, in parte direttamente con la intera responsabilità del Consiglio, ed in parte sottoposti alla collaborazione dell’Assemblea: 80 miliardi di tributi vari senza contare il reddito della patrimoniale ordinaria e di quella straordinaria, il cui reddito andrà a 120/130 miliardi e credo di essere stato pessimista. Abbiamo detto chiaro che la partita non si poteva chiudere senza un intervento del prestito estero. Questa era una previsione ed una condizione prevista già da lungo tempo. Sulla necessità del prestito estero, si è riferito anche in occasione della propaganda per il prestito interno. Noi non abbiamo lasciato mai dubbi che un paese disastrato come il nostro riesca a riprendersi da sé, e ciò non meraviglia quando tutti i paesi di Europa molto più ricchi del nostro, debbono contare sullo stesso appoggio esteriore. Una prima discussione sopra l’esposizione finanziaria è avvenuta nelle 4 commissioni riunite dell’Assemblea . Il voto unanime ha suonato: «frenate le spese, mantenete la disciplina nel paese perchè questa è condizione per potere ottenere prestiti dall’estero». Aggiungete alla vostra esposizione finanziaria ed alle vostre misure di copertura, un piano economico, di ricostruzione economica. È quello che il Consiglio dei ministri ha fatto negli ultimi quattro giorni. Non è già che nel nostro programma tale piano non esistesse, è che abbiamo fatto uno sforzo per renderlo più chiaro, più coordinato, più organico, come si è detto con una di quelle parole che diventano di voga e tutti le usano, pure intendendo sotto quella parola significati molto diversi: «organico». Un piano di stimolazione perché nessuno può pensare in Italia che si imponga una bardatura di guerra che non lasci respirare la libera iniziativa ma, anche controllo, perché nessuno può negare che una delle cause della triste situazione in cui ci troviamo è precisamente la speculazione esagerata ed incontrollata. Poi ci siamo proposti il risanamento del bilancio riducendo le spese e qui abbiamo approvato la riduzione delle sovvenzioni, come si dice in Francia ed altrove, e dei prezzi politici come diciamo noi; 96 miliardi circa per sovvenzioni in genere, cioè per la differenza fra il prezzo economico e quello di vendita. Badate: è la quarta volta, se ben ricordo, che come membro del governo o come membro del Parlamento mi tocca affrontare questo problema; quello di rincarare il prezzo del pane per alleggerire il peso del bilancio dello Stato, problema che è sempre stato difficilissimo perché impopolare. Specialmente chi ricorda nell’altro dopo guerra la lotta tra i partiti cosiddetti popolari, rappresentanti la classe lavoratrice e gli altri gruppi che intendevano risanare il bilancio ed erano preoccupati della situazione finanziaria, sopra ogni altra cosa, la lotta è stata asprissima e notevole. Questa volta, per la prima volta, i partiti i quali rappresentano in varie misure alcune categorie molto disagiate, quelle che soffrono di più per la attuale situazione, hanno avuto la comprensione ed il coraggio di impegnarsi per l’abolizione dei prezzi politici. Credo che questo fatto debba essere rilevato per opporlo a certe esagerazioni, ed a certe esagerate accuse, di essere noi, controllori ed interventisti, soffocatori della libertà privata e dello sviluppo delle imprese, nemici della proprietà. Grano e Carbone. Tra poco verranno ridotti i loro prezzi politici. Ridurremo anche il bilancio, ma non di molto, perché le possibilità di compressione sono limitate: ma faremo questo sforzo. Cercheremo di coordinare e di disciplinare anche le opere pubbliche sottoponendo lo sforzo finanziario ad un programma minimo che concili il programma di bonifica e quello di miglioramento agrario con quello della costruzione, e, quindi, dia un insieme di produttività di tutte le spese nelle opere pubbliche. Certo dobbiamo disciplinare anche le procedure valutarie. Qui non voglio entrare nei dettagli sia perché non ci sarebbe la possibilità di dare più dettagliate spiegazioni, sia perchè non è utile preannunciare i termini entro i quali questa disposizione potrebbe essere presa. Ci saranno miglioramenti nel controllo e miglioramenti nella disciplina delle banche. Questo non deve sorprendere nessuno quando si pensi che abbiamo trovato una enorme resistenza per il finanziamento degli enti di consumo. Potremo controllare, fino ad un certo punto, il commercio. Ci si è fatto rimprovero di volere insistere nel controllare i prezzi del commercio. Qualche cosa si può e si deve fare quando gli speculatori aumentano eccessivamente i prezzi. Si obietta che i prezzi si adeguano ai costi di rinvestimento; questo vale per coloro che del commercio fanno professione normale, non per gli improvvisati speculatori che una volta ricavato il guadagno del momento e dopo averlo investito in beni immobiliari scompaiono e sfuggono alle loro responsabilità. Quindi pensiamo che il controllo sia utile anche per i commercianti di professione onesti e crediamo che la loro cooperazione non ci verrà a mancare. Abbiamo preso provvedimenti per ridurre i prezzi almeno del 5%; non si tratta tanto della percentuale quanto di impedire la continua ascesa, e io credo che se collaboreremo con tutte le organizzazioni sindacali, con le organizzazione del commercio privato, con le Camere di commercio, si riuscirà anche qui. È questione di volontà e di propositi fermi. Abbiamo fatto le nostre proposte. L’Assemblea riprenderà fra poco la discussione che comporterà la ratifica e la rettifica di queste proposte. La prima accusa che ci è stata fatta: voi governo tripartito, che siete lo Stato, avete dovuto arrivare ad un compromesso: ecco un altro compromesso. Sicuro! La vita è sempre un compromesso, ma soprattutto la vita economica, quando si tratta di interessi che variano e che divergono, impone lo sforzo della linea mediana che possa conciliare gli interessi con le possibilità. Mi si è fatto un altro rimprovero: come mai De Gasperi, che ha fatto sempre professione di ottimismo, oggi è diventato pessimista? Niente affatto; non sono pessimista nemmeno oggi, per le stesse ragioni e le stesse condizioni per cui non lo ero ieri. Il problema della valuta e, quindi, il problema dei prezzi è sostanzialmente un problema di fiducia. Senza dubbio la fiducia deve avere qualche sostegno nella realtà di provvidenze particolari. La fiducia nel governo è la fiducia nel paese. Per questo quando tornai dall’America, in quella crisi che è stata tanto criticata io ho cercato l’allargamento del governo, non l’allargamento sotto la specie politica e di partito, ma una base più larga di corresponsabilità, e, se vi ricordate, io ho sostenuto che una collaborazione più ampia possibile era la base più sicura per ottenere la fiducia ed il credito dall’estero. Per questo ho cercato sempre anche la collaborazione delle organizzazioni sindacali e della Confederazione generale italiana del lavoro. Noi la chiederemo agli amici della Confederazione. Talvolta ci sono stati dei contrasti ma devo dire che in altre occasioni ho trovato la comprensione che merita uno Stato democratico. Per questo ho fatto appello altre volte alla stampa e rinnovo questo appello agli amici giornalisti e anche ai giornalisti avversari, e questo appello vale non a favore del governo attuale ma anche a favore di qualunque altro governo, perché nel popolo nostro non dilaghi lo scoraggiamento che, in questi ultimi giorni, è stato senza dubbio eccessivo. Io vorrei ammettere che un giornale o uno scrittore possa essere anche eccessivamente allarmato e scoraggiato, purché, scrivendo, concluda con qualche rimedio concreto. Dunque, pregherei che vi sia una libera critica sì, ma anche una libera collaborazione, un vedere questi problemi dal punto di vista della obiettività. Se riusciamo a superare le difficoltà presenti e quelle prossime avremo tutti una lode e ce ne potremo vantare tutti, compresi gli uomini della opposizione che abbiano collaborato in questo senso: ma se falliremo, il disastro non è del governo, è di tutti. Ci sono degli elementi positivi favorevoli nell’atmosfera nella quale hanno inciso i nostri provvedimenti: ed è la comprensione operaia. Durante le dimostrazioni si è gridato: non vogliamo più sussidi straordinari, non vogliamo più aumenti di salari, vogliamo che si finisca con questa ascesa dei prezzi. Ma ci sono elementi anche piuttosto spiacevoli, quale ad esempio lo sciopero dei magistrati, per quanto sciopero solo di una parte dei magistrati. Lo sciopero dei magistrati più che pericoloso in se stesso è pericoloso come fenomeno epidemico. I magistrati sono l’unica categoria per la quale prima delle ultime agitazioni, si è provveduto non dico sufficientemente in corresponsione, cioè, con la dignità e i bisogni della categoria, ma certo più di quello che si è potuto fare per le altre categorie. Per una categoria che è organo dello Stato per l’applicazione della legge, sciopero vuol dire mettersi in condizione di non potere rimproverare nessuno per contravvenzione o resistenza alla legge. Io spero che quella parte di magistrati che ha scioperato perché non le era giunta la notizia dei nostri provvedimenti o perchè ormai si erano ingaggiati su quella pericolosa via, in seguito al richiamo della stessa Associazione magistrati si renda conto dell’errore commesso e receda subito dalla via errata. Comunque sia, il governo si batterà. Il governo per quanto riguarda la propria responsabilità ha appena iniziato la sua battaglia; nonostante le difficoltà che si presenteranno non intende recedere. Ma ci è assolutamente necessaria la collaborazione della stampa. Ben venga ogni critica ma non ci si addossino delle responsabilità che non sono nostre perché sono responsabilità della guerra e del disastro che la guerra ha portato. Taluno ha detto: perché non avete ridotto il personale che grava sullo Stato per ben 167 miliardi? Io vi dico: perché il personale che era prima della guerra 650 mila è cresciuto ad un milione e centomila proprio durante la guerra ed in seguito alla guerra. Noi abbiamo commesso un errore, perdonabile credo, di aggiungere qualche contingente di reduci quando l’afflusso dei prigionieri dai campi di concentramento rendeva difficile provvedere altrimenti. Se abbiamo dovuto affrontare opere pubbliche per 329 miliardi, non è la guerra che ci ha portato a tali condizioni? Qui vorrei ricordare che ci sono centinaia e centinaia di paesi, in cui quattro o cinque famiglie vivono in un locale solo con il misero sussidio che dà loro il governo; che vi sono 90 campi profughi, di gente che non sa come riparare la propria casa. Ed ancora bisogna aggiungere che vi sono milioni di disoccupati e questi sono problemi, sono difficoltà che non possono essere superate immediatamente da nessun governo. E questo pure non è risultato della guerra? Se abbiamo dei mezzi disponibili, dobbiamo pensare innanzi tutto a questi miseri tra i miseri. Si vuole attribuire la svalutazione ad una politica di sussidi, di soccorsi, di provvidenze che abbiamo dovuto prendere, ma si dimentica che sulla svalutazione pesano le lire di occupazione tedesca, le lire di occupazione alleata e che i prezzi sono saliti a mano a mano che le armate hanno avanzato. Lo stesso sbilancio dei pagamenti non è causa della guerra, perché non c’è più turismo, non ci sono più rimesse di emigranti; queste due fonti che potevano rendere possibile la parità del bilancio stesso? Vi sono anche elementi tranquillizzanti nella situazione. Si sta procurando la fornitura di carbone, si spera di concludere la fornitura di grano per i prossimi anni, si è fatta la convenzione con l’Inghilterra con la quale si spera di manovrare le sterline nell’area del dollaro, si è fatta una convenzione con l’Argentina e con altri paesi dell’America meridionale, si spera fondatamente di ottenere prossimamente il dono post-Unrra e crediti maggiori attraverso la Banca di ricostruzione. Negli Stati Uniti, però, durante il mio viaggio e prima di esso e dopo di esso si è sempre ripetuto: siamo disposti ad aiutarvi purché vi aiutate da voi, purché diate l’impressione di un governo stabile e democratico che non metta più in discussione il problema della libertà. Ma per fare questo bisogna avere fiducia, ottenere una cooperazione concorde di tutte le forze del paese, non bisogna svolgere una politica di partito, ma una politica di paese. E vedete, qui, non si tratta semplicemente di do ut des, ma di una linea di condotta che si deve assumere per potere essere in grado di ottenere appoggi da amici esteri. Siamo sorti in un regime democratico, di libertà e su questi principii vogliamo basarci fino alla fine, anzi solo su questi principii e per questa dignità di libera democrazia. Ma a chi non ha la convinzione di questi principii e non ha fede in essi vorrei aggiungere un’altra parola: badate! Se non avete fiducia nella democrazia e non la aiutate a vincere la battaglia in libertà, potrà accadere che voi dobbiate subire altri sistemi che non verranno da noi, ma che in un certo punto fatalmente si imporranno sotto la specie di salvazione. Questa mia parola vuol essere di fede ma anche di monito! In questi giorni con i miei amici di governo ho sondato tutte le possibilità economiche; ne ho tratto la convinzione che se non c’è allarmismo e se c’è una comprensione mutua per una politica ricostruttiva, noi supereremo senza dubbio le difficoltà presenti. Quando parliamo di allarmismo, però, parliamo di opinione pubblica e quando parliamo di opinione pubblica parliamo di stampa. Ed ecco, amici del giornalismo, la vostra responsabilità. Permettete che uno che sente tutta la responsabilità sua, la responsabilità che gli ha dato il destino di essere responsabile di colpe non sue; permettete che faccia appello anche al vostro sentimento. Anche voi siete giornalisti della rinata libertà, anche voi siete combattenti della rinata democrazia; faccio appello alla vostra comprensione ed alla vostra solidarietà perché ci aiutiate ad uscire dalla grande stretta in cui l’Italia si trova in seguito alla guerra. 