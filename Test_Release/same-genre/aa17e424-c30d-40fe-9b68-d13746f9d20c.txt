Signor Presidente, Qualche mese fa a Firenze ho consegnato una di queste statue all’ambasciatore Dunn prima che venisse inviata negli Stati Uniti. Ora qui abbiamo di fronte a noi tutti e quattro i gruppi. E penso che essi raffigurino il quadro generale dei nostri incontri e della mia visita negli Stati Uniti. Perché vi sono ritratti l’elevazione spirituale, le arti, l’agricoltura, il coraggio e il sacrificio. Tutto ciò rappresenta certamente lo sviluppo materiale e spirituale dell’uomo, la sua umanità, le sue tradizioni e la sua libera determinazione di difenderle se sono minacciate. Questo è il nostro comune obiettivo e l’obiettivo della nostra Comunità atlantica. Ma esse rappresentano qualcosa di più: intendo la gratitudine di noi italiani per la generosità del popolo americano. Queste statue, ragguardevole espressione dell’arte moderna americana, sono state fuse e rifinite in quattro differenti città, Napoli, Firenze, Milano, Roma da artisti e lavoratori provenienti da ogni parte d’Italia, alcuni dei quali sono con noi oggi. Assieme, questi gruppi rappresentano non solo il dono di un governo, ma l’azione e il contributo specializzato dell’industria e del lavoro italiani che sono stati aiutati così efficacemente in tutto il paese dall’assistenza del piano Marshall. Questo aiuto non è che una delle molte prove dell’amicizia degli Stati Uniti. Sarebbe facile per me ricordarne altre. Basta ricordare le prove che abbiamo ricevuto in questi giorni sul fatto che possiamo contare sull’effettiva e simpatetica cooperazione del popolo americano rappresentato dal suo presidente e dal suo governo. Con lei, signor Presidente, e con il suo governo abbiamo infatti esaminato molti problemi complessi che vanno dalla cooperazione economica e finanziaria fra i nostri governi alle richieste legittime dell’Italia e alla soluzione di quello che forse è il problema più importante: la sovrappopolazione. Nel quadro della nostra stretta collaborazione e cordiale amicizia la soluzione di questi problemi ha sperimentato ragguardevoli progressi nel corso delle conversazioni dei giorni scorsi. Voi e noi, nell’affrontare e risolvere questi problemi, aspiriamo soprattutto a ottenere una migliore sistemazione generale che vada a vantaggio degli interessi della comunità delle nazioni libere. Non possiamo comunque sottovalutare il fatto che questa amicizia genuina, leale e costruttiva fra i nostri due paesi è uno degli elementi più promettenti in questi tempi tormentati. È quindi con piacere che, per conto del presidente della Repubblica italiana e del mio governo e – ne sono certo – di tutti gli italiani in Italia e nel mondo, le offro, Sig. Presidente, questo segno di profonda gratitudine. Nel contempo formulo il sincero desiderio che il suo paese e il mio, sotto l’insegna della libertà e della giustizia e nella prosperità possano sempre lavorare insieme per la democrazia, il progresso e la pace. 