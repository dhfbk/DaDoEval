La prima prova del nuovo parlamento popolare è passata e insieme è passata la prima prova del club popolare italiano. Se diamo uno sguardo generale al parlamento, due cose ci colpiscono a preferenza: le questioni nazionali non sono morte né sopite, anzi più vive che mai; le questioni sociali, d’altra parte, si impongono al governo e ai partiti, che attendono ansiosi la sessione autunnale per porvi mano. Prevarranno le questioni sociali sulle questioni nazionali? E fino a quando? Sono due domande alle quali è difficile dare una risposta assoluta. Ma per qualche tempo almeno il parlamento dovrà frenarsi e lavorare in favore dei contadini e degli operai. Troppe sono le promesse fatte nei discorsi elettorali e nel discorso della Corona; una delusione avrebbe effetti fatali. Che cosa fecero i deputati popolari italiani nella nuova Camera? Anzitutto essi tennero conto del programma con cui furono eletti e della nuova condizione di cose. Chi vuole eseguire un programma di partito deve organizzarsi in conformità allo stesso non solo in paese ma anche in parlamento; resta poi libero fra i partiti nazionali il cercare un’unione più larga per difesa di interessi comuni. Così fecero i tedeschi, gli czechi, i polacchi; così gli italiani popolari. Costituirono il club popolare italiano per attuare gradualmente quanto avevano promesso ai loro elettori; stesero la mano agli altri connazionali e al gruppo rumeno, anch’esso di origine latina, per rinforzarsi di fronte al governo e ai gruppi di altre nazioni, per ottenere maggiore rappresentanza nelle commissioni e per sostenere con più vigore interessi comuni. L’unione latina, quanto alla sostanza ebbe esistenza ed effetto; vedremo se con ciò potrà proclamarsene in autunno la formale costituzione. Per quanto riguarda l’azione del club popolare italiano abbiamo ampie prove, quanto essa sia stata seria ed energica. I nostri deputati considerarono davvero il mandato come un sacro dovere da compiere a favore del popolo. Assidui alle sedute e assidui alle votazioni; intenti ai bisogni del paese e alle occasioni per farne intesi il parlamento e il governo. Abbiamo pubblicate, a mano a mano che venivano presentate alla Camera, le loro interpellanze. Dai bisogni intellettuali e nazionali, come l’università italiana, a quelli materiali di tutto il Trentino e di singole sue vallate, nulla di importante fu omesso. I lettori avranno notato lo speciale interessamento dei nostri deputati per la legge sui vini. Alle interpellanze si aggiunsero le proposte di legge, quali per la ferrovia Trento-Tione colla diramazione Sarche-Riva, per quella sulla destra del Novella e per la Malè-Fucine. Pure nel campo generale si avanzarono i nostri rappresentanti con le proposte sulla ferma biennale, l’assicurazione incendi e gl’impianti elettrici. In seno alla commissione più importante, quella del bilancio, fece udire la sua voce lo sperimentato parlamentare d.r Conci, capo del club popolare italiano, perorando i nostri bisogni intellettuali ed economici e perorando con successo aiuti opportuni contro la fillossera. Di ciò e della necessità di soccorsi contro i danni elementari parlò, ascoltato o applaudito, in seno alla Camera l’on. Delugan. Il d.r Gentili riassunse nel suo magnifico discorso tutto il nostro programma, e nella replica all’Erler rilevò la politica contraddittoria dei tedeschi che negano a noi ciò che essi stessi chiedono nella Boemia. Il discorso, a detta anche di onesti e colti avversari, ricorda quello degli antichi nostri parlamentari. Era un pezzo che non si udiva al parlamento una protesta così energica, così sentita, tanto efficace. Notevole è anche che gli italiani popolari, quantunque in pochi, seppero farsi valere, in modo da avere oltre che rappresentanti anche cariche nelle commissioni. Così la commissione delle petizioni è presieduta dall’on. Tonelli, e quella delle ferrovie ha quale segretario l’on. Lanzerotti. Ma il maggiore successo ottenuto dalla deputazione popolare trentina fu l’azione, avviata ancor prima che fosse convocato il parlamento e poi continuata, a favore del Trentino, la quale portò alle dichiarazioni fatte in piena camera dal presidente dei ministri bar. Beck, che il governo si sarebbe preso a cuore il nostro paese; con un largo programma di elevamento economico. Le trattative in proposito, come abbiamo annunziato, non sono ancora chiuse, ad ogni modo possiamo fin d’ora affermare che le vallate trentine dimostrarono assai buon senso e molta maturità politica, affidando il mandato ai candidati dell’Unione politica popolare, che già da anni avevano esplicata una forte attività in favore dei nostri interessi morali, politici ed economici. Da lunga pezza, anzi mai il nostro pese ebbe al parlamento rappresentanti così concordi, così laboriosi e consci dei bisogni nostri e della importanza dell’ufficio assunto a bene del paese. Diamo loro con una politica seria e cosciente il nostro pieno appoggio; allora potremo sperare giorni migliori. Intanto vada a loro il nostro plauso, la nostra riconoscenza. Gli elettori hanno potuto convincersi ch’essi sono uomini da mantenere le loro promesse e rappresentanti abili a disimpegnare il compito assuntosi. In un mese appena di attività parlamentare, mese più di preparazione che di addentrato lavoro, ci hanno dato il più ampio affidamento per l’avvenire. Il Trentino dei 14 maggio si è incamminato sulla retta via; oggi ci sarebbe facile dimostrare nuovamente l’assurdità delle obiezioni e delle accuse avversarie; ma i nostri deputati non hanno bisogno d’apologie, hanno per loro l’argomento degli argomenti, quello dei fatti. Viva il club popolare! 