Il giornale socialista commenta il comunicato dei deputati italiani, pubblicato ieri anche dal Trentino , nel trafiletto seguente: «È permesso un commento a quest’ordine del giorno? Noi non possiamo definirlo se non come un atto di gente ingenua. Ci par di sentire Arlecchino a dire: sento rumore!, mentre le legnate piovevano sulle sue spalle. Ma Arlecchino finì col vedere chi era il suo bastonatore. I buoni deputati italiani (ci spiace doverli mettere tutti in un fascio, amici e avversari) non hanno neppure mostrato di accorgersi che il grande nostro bastonatore è il signor Governo. Il quale Governo non ha menomamente curato che la sua maggioranza si trovasse in numero per discutere in una commissione il progetto della Facoltà; come nulla ha fatto per scindere la questione universitaria dalle altre con cui la si volle aggrovigliata. Il Governo si è semplicemente servito delle solite escandescenze sciovinistiche per pigliarci in giro e negarci ogni nostro buon diritto nazionale. È stata turpe commedia. Null’altro. Dopo tutto questo i buoni deputati italiani non solo hanno constatato di averle pigliate ed hanno ammesso (arcibuoni!) la buona fede del Governo e della maggioranza, ma (tre volte buoni!!), hanno voluto finire il loro ordine del giorno col chieder scusa alla maggioranza per patti con gli slavi e col protestare di non aver voluto far male a nessuno! Oh, gli ingenui! Questo non è un ordine del giorno. È un ordine della notte. Il sonno deve aver preso tutti quei bravi signori – rossi, neri e grigi – che ci fanno la figura di ragazzotti piagnucolosi. Un po’ meno di fiaccona e di ingenuità noi ci aspettavamo, dopo il triste epilogo, almeno dai socialisti italiani, cui spetta il giusto vanto di aver avuto fedeli alla causa nostra – dal principio alla fine – tutti gli ottantotto deputati del partito!» . Decisamente la modestia è una virtù cardinale dei giornalisti rossi. Loro, stando al tavolino redazionale, conoscono per filo e per segno tutti i retroscena parlamentari e la parte di colpa o di merito che spetta a questo o a quel partito, all’uno o all’altro ministro. Ed elevandosi collo sguardo dell’aquila sopra la mediocrità dei deputati, gridano, compassionandoli: oh, ingenui! Per avventura fra questi deputati sono anche gli onorevoli socialisti, per la qual ragione questa volta se la cavano colla patente dell’ingenuità. Ma guai se i «borghesi» avessero fatto parte per se stessi. Il medesimo ordine del giorno si sarebbe proclamato parto dell’imbecillità borghese e della fellonia nazionale dei clericali. E tuttavia, malgrado il nuovo ritardo, bisogna pur convenire che le prospettive per la facoltà a Trieste sono di gran lunga migliorate, e che tale miglioramento avvenne in buona parte per considerazioni parlamentari, dipese cioè dalla tattica e dall’attività del manipolo dei deputati italiani. Abbiamo anzi sentito confermare tutto questo da un autorevole deputato della maggioranza nella commissione del bilancio. La competenza dello scrittore del Popolo a sentenziare con tanta sicumera appare infine indiscutibile, quando si constati che non ha nemmeno inteso l’ordine del giorno. Questo parla infatti di «attacchi contro la deputazione per le trattative avviate cogli slavi meridionali». Il Popolo interpreta le spiegazioni che seguono come scuse dei deputati italiani verso la maggioranza tedesca. E dire invece che tutto il periodo riguarda piuttosto le critiche mosse ai deputati da parte adriatica, dunque da italiani! Ma il Popolo dopo le elezioni triestine, di cose adriatiche non si occupa volentieri. L’ombra di Valentino Pittoni col suo servidore Augusto Avancini giganteggia fra il Quarnaro e le Alpi trentine, sì che i nostri socialisti accademici distolgono lo sguardo dai tristi luoghi, ove il socialismo fiorisce nel suo terreno, né è trapiantato come erba esotica nel vivaio nazionalista. 