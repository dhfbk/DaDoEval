Eravamo nell’agosto del 1904 e si dovevano eleggere due deputati alla Dieta in sostituzione del defunto don Baroldi e del dimissionario Agostini. I conservatori decisero di attenersi al compromesso rinnovato pochi anni prima coi liberali, e si aspettavano che i loro candidati riuscissero senza lotta. Ma certa gente si cura poco dei patti: venuto il dì delle elezioni, ecco spuntare due radicali che si accomodarono nei seggi altrui. Veramente il numero dei voti da essi raggiunto era molto esiguo; uno ne ebbe 38 in tutta la Valsugana, l’altro 63 nel collegio rurale di Rovereto e Riva. Ciononostante l’«Alto Adige» e «Il Popolo» levarono alta la voce a proclamare che la «luce» penetrava ormai nelle valli; che il possesso dei cattolici si dissolveva che al grido di lotta «anticlericale» uscito da Trento rispondeva l’eco del Trentino, e chi più ne ha più ne metta. Come suole avvenire, vi furono non pochi semplicioni che abboccarono all’amo e giurarono sulle parole di quei due giornali; ma il giorno del disinganno non si fece aspettare troppo a lungo. La slealtà dei liberali segnò davvero il termine del compromesso, che essi dichiaravano rotto per impadronirsi di due nuovi collegi, e mantenevano per conservarne degli altri, ceduti loro pacificamente in nome della causa comune, bisognosa di concordia in seno alla Dieta. Ancora il giorno dopo le elezioni accennate, i cattolici trentini uscivano finalmente dall’aspettativa, e, sbarazzato il campo da ogni impedimento, si stringevano tutti nell’«Unione politica popolare del Trentino» . Non andò molto e si presentò l’occasione di far sentire la forza della nuova Società politica, alla quale avevano preparato il terreno le altre organizzazioni civili ed economiche così utili alle nostre vallate e all’intero paese. Una tragica morte aveva reso vacante un seggio, stato sempre in potere dei liberali, e l’Unione popolare decise ben presto di portarvi come candidato il d.r Lanzerotti. Era facile a prevedere che questo nome avrebbe suscitata in modo speciale l’opposizione degli avversari, ma le opere compiute dal giovane candidato e l’unione degli elettori animavano alla lotta. Quale fosse l’esito tutti lo sanno. Un feudo dei liberali passava con stragrande maggioranza di voti in mano ai cattolici e cadeva, come per incanto, la leggenda del radicalismo anticlericale invadente le vallate. Viva il cielo! Oggidì, se valessero qualcosa la logica, la coerenza e qualche altra pubblica virtù, parecchi altri seggi dovrebbero tornare a disposizione dei veri rappresentanti del popolo trentino! Dicemmo che il nome del d.r Lanzerotti avrebbe suscitata a preferenza l’opposizione degli avversari, attaccati in casa loro, quando si vantavano di avere fatta un’irruzione vittoriosa in casa altrui. E le previsioni si avverarono. L’«Alto Adige», non potendo intaccare l’attività instancabile e feconda del nostro candidato, chiamato da lui stesso l’«apostolo dell’Alta Anaunia», ricorse alla solita vile arma degli insulti e delle calunnie, quando il d.r Lanzerotti, giustamente sdegnato, protestò, lo mise in burla con buffonate da circo. Figuratevi! Egli aveva il coraggio di entrare in lizza contro un signore, sconoscito nell’Anaunia, e che finora non ha avuto occasione di dar prova di sé nella vita pubblica, ma che in compenso vantava come titoli al seggio di deputato, l’«amicizia» dell’«Alto Adige», al quale spedì più d’una volta corrispondenze, biasimate anche dai liberali e un’azione di paciere fra Trento e Fiemme iniziata da poco e che non si sa ancora a quali risultati approderà. Perciò si troverà ben naturale che «l’Alto Adige» predicesse fino da sabato al d.r Lanzerotti una solenne trombatura. Alchè concorreva certo un’altra circostanza. Si ricordano i lettori del comizio di Fondo ! Ivi, stando all’«Alto Adige», non si poteva assicurare che i «clericali» avessero avuto la maggioranza e, secondo il «Popolo», essa non avrebbe importato più di dieci voti. Il «Popolo» stampava: «i clericali sconfitti nella loro rocca», e la fatidica frase era ripetuta dai pappagalli di Trieste, dal «Indipendente» e dal «Piccolo» che credono il Trentino fatto a immagine e similitudine delle pitture che se ne approntano in via Dordi e in via della Torre Verde . Il più sconfitto di tutti era naturalmente il d.r Lanzerotti, che presiedeva il comizio. Anche nell’Anaunia, gridava il «Popolo» colle sue solite esagerazioni da commediante, anche nell’Anaunia non ne vogliono sapere di lui. E pensare che i voti contrari al comizio di Fondo erano di forestieri e di gente senza diritto, che però rimase per bene in minoranza! Intanto però i liberali, ingannati da queste fanfaronate e dalla gioconda sicurezza degli irresponsabili scrittori dell’«Alto Adige» giuravano domenica ai caffè che i «clericali» avevano perduta la testa a mettere un candidato nelle borgate e a issarvi la bandiera di battaglia con sopra il nome del d.r Lanzerotti. Nemmeno un voto, asserivano, nemmeno un voto egli piglierà a Cles e a Fondo non si parla poi degli altri luoghi interessati. Ma sì! Gli elettori non sono mica quattro garzoni di calzoleria che con un paio di scarpe sotto il braccio e i calzoni corti vanno nel cortile del Municipio di Trento a votare per il «Tutto o nulla» nella questione dell’autonomia; non sono quattro scioperati che della questione universitaria fanno uno «sport»; non sono degli studenti che girano concionando e votando in tutti i luoghi, come in casa loro; non sono nemmeno dei giurati ai quali una stampa partigiana e un avvocato che tira in ballo la politica fanno girare la testa; no, no! Gli elettori, grazie a Dio, non sono nulla di tutto questo e sono stanchi di venir menati a naso da parolai e nullisti. Questo è il chiaro significato dell’elezione di ieri . Essa dice quanto valgano le fatiche spese a bene del popolo per la sua istruzione, per la sua educazione, per il suo miglioramento economico; essa ci dice quanta sia la forza dell’unione, essa ci dice che anche molti liberali sono stanchi di certa stampa vuota, partigiana, offensiva, che rigettano le dittature, che vogliono fatti e non parole. Non è tuttavia sui falli degli avversari che noi dobbiamo far conto; ma sulla nostra operosità e sulla nostra compattezza. L’«Unione politica popolare del Trentino» che ha inaugurata la sua attività elettorale con questa bella vittoria, deve crescere ogni giorno di soci, di mezzi, di potenza. Questo sia il nostro impegno, specialmente in vista delle elezioni parlamentari dell’anno venturo. Tutte le migliaia dei nostri consenzienti devono dare il nome all’«Unione politica», ed esserne soci coscienti ed attivi. Allora l’avvenire nostro e del paese sarà assicurato! Lavoriamo! 