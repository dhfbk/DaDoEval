Da oltre un mese è sospesa nel Trentino ogni amministrazione provinciale. La attività della giunta provinciale tirolese comprendeva a suo tempo la gestione degli enti provinciali – per il Trentino il manicomio di Pergine, Istituto di S. Ilario, la scuola agraria di San Michele, quella di Malè, le società di assicurazione incendi e di assicurazione del bestiame – la sorveglianza sui comuni, e la decisione in seconda ed ultima istanza sui ricorsi contro le decisioni delle rappresentanze comunali, infine la riscossione delle entrate e il pagamento delle spese provinciali (interessi del debito, impiegati, maestri, diete, giunte, costruzioni e riparazioni stradali, idrauliche e cosi via) . La giunta provinciale aveva una determinata ingerenza anche nel consiglio provinciale d’agricoltura, nominandone il vicepresidente e controllandone la gestione per la quale essa somministrava la maggior parte dei fondi; e analoga ingerenza aveva nel consiglio scolastico provinciale . Allo scoppio della guerra fra Italia e Austria alla giunta provinciale di Innsbruck erano stati tolti due assessori italiani confinati a Linz e gli stessi vennero anche, cessato il loro confinamento, impediti di riassumere la loro attività, venendo anzi, come è noto, destituito dall’Imperatore il vicecapitano Dott. Conci: per cui la giunta provinciale rimase monca pur continuando in qualche modo le proprie funzioni. In seguito all’armistizio cessava però naturalmente ogni ingerenza della giunta provinciale innsbruckese negli interessi della popolazione trentina; e non essendo stato sostituito finora alla giunta provinciale alcun organo con eguali o simili attribuzioni, tutta la amministrazione provinciale rimase in sospeso. È tuttavia cosa molto urgente che venga preso un qualche provvedimento per ripristinare la gestione provinciale. Questo è necessario per la sorveglianza dei comuni, molti dei quali – in ispecie nei territori più danneggiati dalla guerra – si trovano, come è noto, in tristissime condizioni ed hanno assoluto bisogno di una autorità superiore autonoma che possa loro procurare la occorrente assistenza tecnica e cerchi di aiutarli a provvedersi degli indispensabili mezzi finanziari. È cosa molto importante ed urgente di riattivare le scuole agrarie per assicurare agli agricoltori quelle nozioni che valgano a riparare i gravissimi danni derivati alle nostre campagne dalla guerra; come pure di riparare quelle opere pubbliche, in ispecie strade ed acquedotti che vennero danneggiate. Devono venir riordinate le finanze provinciali per riassumere quei pubblici servizi ai quali provvedeva in addietro la giunta provinciale, manicomio, pagamento dei docenti ecc. Compito urgentissimo è poi quello di preparare le basi per la divisione dei fondi fra la nuova provincia trentina e la vecchia provincia tirolese. La ricostituita amministrazione provinciale potrebbe assistere i comuni anche nelle misure, pure molto urgenti, per il rilievo dei danni di guerra, dei quali spetta ai danneggiati l’indennizzo e le tracce dei quali potrebbero col ritardo scomparire o per lo meno diventare molto più difficili a constatarsi. Resta frattanto affatto inoperosa una schiera di impiegati provinciali legali, tecnici, contabili e d’ordine che sarebbero certo in grado di prestare dei servizi preziosi. È fuori di dubbio che il ritardo può recare pregiudizi non lievi; ci ripromettiamo quindi che vengano presi gli opportuni provvedimenti perché con tutta sollecitudine sia ripristinata la amministrazione provinciale; tanto più che sappiamo essere stata nei circoli competenti e in particolare da parte di eminenti membri del gabinetto, riconosciuta la importanza del funzionamento di tale organismo. 