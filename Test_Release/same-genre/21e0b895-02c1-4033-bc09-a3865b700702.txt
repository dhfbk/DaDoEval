Roma, 13. L’assemblea del Gruppo parlamentare del Partito popolare italiano, riunita il giorno 11 agosto 1922, ha deliberato di inviare la seguente comunicazione al Consiglio nazionale del Partito stesso. Il Gruppo parlamentare popolare sente in questo momento l’opportunità di rivolgere al Partito e per esso al Consiglio nazionale una meditata parola intesa a chiarire la sua opera. A precisare le sue responsabilità, a segnare i suoi propositi nella difficile situazione parlamentare e politica attuale. Entrati nella Camera con la XXV legislatura, ci siamo fin dal principio trovati a sostenere più di qualunque altro aggruppamento politico l’urto violento del Partito socialista; il quale – sebbene per merito del sistema di rappresentanza proporzionale non avesse potuto conquistare la preponderanza assoluta, che, specie nelle regioni dell’Alta e della Media Italia, gli avrebbe dato il sistema maggioritario applicato nelle tristi condizioni del Paese a tutti note – era riuscito ad ottenere una deputazione così numerosa e così fortemente dominata dagli elementi estremisti, da poter tentare l’attuazione del massimalismo più cieco ed audace, cioè la rapida demolizione degli istituti rappresentativi per aprire la via ad una dittatura di classe, che avrebbe dovuto instaurarsi e conservarsi con l’abolizione di ogni diritto non compatibile con il nuovo sognato regime. In quel periodo il Gruppo popolare, non sempre confortato dalle altre organizzazioni costituzionali, anzi troppo spesso contrastato, spiegò un’azione intensa e continua, coi mezzi strettamente legali a lui consentiti dai principi etici costituenti il contenuto spirituale della sua inspirazione cristiana, per attivare e valorizzare l’azione legislativa e per richiamare il governo al compimento dei suoi doveri di fronte alle sopraffazione che il socialismo, nella sua fase aggressiva, compiva quotidianamente con strazio della libertà e della sicurezza dei cittadini e con vilipendio degli istituti cardinali della convivenza civile. Senonché la pressione massimalista divenuta intollerabile doveva ben presto modificare lo stato d’animo del paese e determinare – anche per la inevitabile reazione dei fattori economici, violentati non meno dei fattori morali – due fenomeni l’importanza dei quali non poteva da noi essere, nonché disconosciuta, trascurata nel giuoco delle forze parlamentari. Da un lato infatti si venne accentuando quel movimento di critica interiore nel partito socialista che, dopo aver prodotto in un primo tempo la costituzione autonoma del partito comunista, doveva più tardi approfondirsi sino all’affermazione nel seno del Gruppo parlamentare socialista di una forte, e forse prevalente tendenza alla collaborazione. Dall’altro lato prese consistenza, sino a costituirsi in vero e proprio partito, quel moto di resistenza nazionale, che rifacendosi alla rivendicazione della guerra vittoriosa, assumeva di organizzare la difesa della società contro i conati di distruzione e di infondere negli organi dello Stato uno spirito adeguato alla gravità del pericolo incombente. Il duplice fenomeno fu la causa determinante della fine precoce della XXV legislatura e dell’aprirsi della XXVI – perché le elezioni del 13 maggio 1921 ci richiamano fra l’altro alla relazione del governo sul decreto di scioglimento della Camera – ebbero appunto per iscopo di consentire alle nuove forze apparse nel campo delle contese politiche di inquadrarsi nell’azione parlamentare e di offrire al socialismo l’occasione per maturare nel suo seno quella evoluzione che avrebbe dovuto concretarsi nella formazione di un gruppo legalitario con programma di reale solidarizzazione sociale e nazionale, attraverso il quale si riaffermasse ancora una volta la energia assimilatrice degli istituti costituzionali facenti capo alla monarchia liberale. È pur d’uopo constatare che mentre questo secondo risultato, il quale se si fosse verificato tempestivamente avrebbe potuto imprimere sin dall’inizio un indirizzo nuovo e fecondo alla XXVI legislatura, mancò e tardò tanto che, quando sopravvenne, trovava condizioni non più favorevoli alla sua utilizzazione; invece il moto a carattere di difesa nazionale e di restaurazione conservatrice, aveva assunti sviluppi ed atteggiamenti che eccedevano dai limiti di una efficienza legittima e rovesciando quasi le parti, tramutavano troppo spesso le ritorsioni difensive in vero e proprio esercizio arbitrario di quei poteri che in ogni Stato ordinato e civile non debbono spettare ad altri che agli organi della potestà pubblica legalmente costituita ed operante. La fondamentale diversità delle origini delle finalità del movimento massimalista e di quello che ha preso nome di fascista, ci ha confermato e ci conferma nella resistenza ad ogni tentativo dissolvitore quale fu, fra gli altri, l’ultimo sciopero generale inconsultamente ancora esteso ai pubblici servizi; ma non poteva e non può dar luogo in noi ad una solidarietà che oltrepassi la doverosa opera di difesa dello Stato e della nazione, anzi non poteva e non può esimerci dal mantenere un profondo dissenso di fronte a forme di azione viziate e di evidente eccesso. Aperti alle sensazioni storiche quali scaturiscono dai fatti noi, come riterremmo orrore politico ripudiare i processi di evoluzione e di assorbimento tendenti ad allargare la zona delle forze costituzionali, così non disconosciamo il valore dei processi reattivi, quando non costituiscano offesa alle leggi comuni e non violino i confini della incolpata tutela; siamo ben lontani quindi dall’associarci a chi pretendesse negare al partito fascista la libertà di movenze ardite che rispondano alle sue aspirazioni ed alla funzione che esso ha voluto per sé nel concerto delle forze nazionali; ma non rinunceremo mai a chiedere ed a reclamare che sopra i partiti domini sempre moderatrice conciliatrice fin dove il rispetto della legge lo consenta, ma discriminatrice, ove occorra, l’autorità dello Stato, per modo che a ciascun partito sia conteso l’assumere una influenza nella gestione della pubblica cosa non proporzionata ai consensi liberamente e legalmente espressi dal Paese in condizioni di normale convivenza. All’infuori di questi principi, che il nostro Gruppo ha sempre proclamati nella assemblea legislativa, noi pensiamo che non possa aversi regime di vera libertà, né sicuro e reale progresso; tanto meno pensiamo che in condizioni di turbamento interno sia dato il provvedere a quella restaurazione economica che dovrebbe nel momento attuale essere la maggiore preoccupazione del paese, né di meritare all’estero quel rispetto e quel credito che pure sono condizioni essenziali alla fortuna d’Italia. L’ordine e la legge sono i termini entro i quali le attività politiche debbono essere costrette perché non falliscano al loro fine, che è lo sprigionare dal loro contrasto le energie della vita nazionale. Allorché l’equilibrio di tali attività sia alterato e rotto, ci produce uno stato di crisi sociale, che può momentaneamente trovare il suo sbocco in una crisi ministeriale o parlamentare, ma che deve essere poi curato in radice con ferma saggezza di governo e con l’assicurato impero della giustizia; il quale solo ha virtù di far sentire, desiderare ed accettare le rinunce necessarie per garantire la pubblica pace. Queste le inspirazioni e le direttive della nostra azione di rappresentanti del Partito in seno al Parlamento; questi i criteri a cui è utile sia noto che continueremo ad informare l’opera nostra. 