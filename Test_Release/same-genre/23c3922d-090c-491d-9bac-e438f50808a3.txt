«per far luogo a un partito aggressivo e invadente, mirante alla conquista di tutte le pubbliche cariche con una fame insaziabile che ben meriterebbe il monito che Filippo di Macedonia faceva al figlio Alessandro: “Cercati un altro regno perché il mio lo troverai troppo piccolo”». (Avv. Peratoner, proclamando i candidati della concentrazione nell’adunanza dei 24 febbraio) . Persona gentile, moderata, vissuta nel sapiente equilibrio di un’assenza prudenziale ha levata la voce per classificarci aggressivi ed ingordi di tutte le cariche pubbliche, chiamando a raccolta tutte le forze liberali per contendere la marcia a codesta lupa che cala dai monti ad ingoiare la città. ed ha natura sì malvagia e ria, che mai non empie la bramosa voglia, e dopo il pasto ha più fame che pria . L’oratore, dopo aver toccato questo pensiero ed aver suscitata nella fantasia un’immagine del nostro partito certo poco dissimile da quella costruita dai versi danteschi, chiuse inneggiando alla nobiltà ed alla cortesia delle forme dentro le quali si muove e propone di muoversi il partito liberale. E qui sarebbe a proposito di chiedere al signor avvocato se, durante la sua assenza abbia mai considerato il contegno dei suoi commilitoni di oggi o del giornale che ne è l’organo dal punto di vista della cortesia delle forme. Ma ci si potrebbe rispondere, come altre volte sebbene a torto, che badassimo ai fatti nostri. Parliamo dunque di questi. Signor oratore! La cortesia delle forme e l’umanità della parola sono bellissime cose, le quali addolciscono i pubblici travagli come l’oppio assopisce il dolore. Ma una cosa rimane ancora più bella sopra tutte le altre, e questa è la verità. E la verità è contraria alle sue parole, tanto contraria che anche la cortesia della forma, se a qualcuno venisse di fatto di trovarla in una classifica così ingiusta, non potrebbe diminuire il contrasto. Aggressivi, invadenti? Aggressivi, invadenti, insaziabili? Vediamo. Per lunghi anni abbiamo assistito, quasi inerti, al governo liberale nella amministrazione del comune. Poi una volta siamo corsi in appoggio del partito moderato (Brugnara, Peratoner, Manci ed il loro seguito) per impedire il dominio assoluto della democrazia radicale alleata coi socialisti. Signor avvocato, quando sostenevamo gli amici suoi eravamo aggressivi, invadenti, insaziabili? Un’altra volta, e fu per poco, ci riscuotemmo dal nostro assenteismo, e chiedemmo al corpo elettorale tre rappresentanti su trentasei (3 su 36, avvocato!) e si urlò: Indietro, preti, gesuiti! Fuori i clericali! Eravamo allora insaziabili, invadenti? Poi pazientammo ancora per lungo tempo. Infine ci scappò la pazienza. Quando abbiamo visto che il partito liberale fa delle cose municipali un monopolio di partito, amministra i milioni pagati dai cittadini come fossero denari suoi, abolendo ogni controllo di discussione pubblica, quando abbiamo sentito che per pagare i debiti ammontanti a 16 milioni, si stanno fucinando alla chetichella nuove e gravosissime tasse, allora spinti dall’opinione pubblica, ci siamo ribellati a codesto sistema, a codeste ingiustizie! Allora, abbiamo esaminato come mai codesto colosso liberale potesse governare a suo talento, ed abbiamo trovato che è un gigante dai piedi di creta. Esso sta in piedi perché sorretto da privilegi ingiusti. La maggioranza dei cittadini gli è avversa, ma egli se ne ride, perché non dipende dalla maggioranza. Una minoranza governa perché ha avuto il suffragio di 400 o 500 cittadini. Allora, vede, avvocato, avremmo potuto e forse dovuto gridare: Abbasso tutti i privilegi! Avremmo anche potuto, profittando dell’opinione popolare, ingaggiare la lotta al grido di: abbasso le tasse! Sarebbe stata un’invasione facile, un’irruzione sicura! A ciascuno il suo Ma noi abbiamo preferito chiedere semplicemente la proporzionale: Date a ciascuno il suo, abbiamo aggiunto; né più né meno. Propugnando la proporzionale possiamo noi contemporaneamente aspirare alla conquista di tutte le pubbliche cariche? Il nostro postulato venne ritenuto equo anche da alcuni suoi consenzienti, egregio avvocato, che ci vennero ad offrire una parte equa dei mandati di cui disponevamo. Accettammo. Eravamo 3 su 36, signore! Miravamo forse alla conquista di tutte le cariche? Nel Consiglio abbiamo propugnato l’allargamento di voto, la rappresentanza proporzionale degli interessi. Abbiamo noi cercato il dominio del nostro partito? È questo, onorevole signore, il regno di Alessandro che prepariamo per saziare le nostre brame? Vennero le elezioni suppletorie del novembre 1910. Si trattava di 7 seggi, quattro nel terzo, due nel secondo, uno nel primo corpo. Era il momento della conquista, dell’invasione, non è vero? Le ultime elezioni Eppure tant’era l’ardore del nostro assalto, che alla vigilia, il 30 settembre, scrivevamo: «Comunque, noi entriamo tranquillamente nella lotta senza titubanze e senza illusioni, come chi va a compiere un dovere né facile, né gradito». «Quello che importa è che la nostra scheda uscendo dall’urna diventi protesta contro l’ingiusto e l’ingiustificato assoluto dominio di un partito...» . Vincemmo nel terzo corpo . Ed allora avremmo potuto dire ai maggioritari. Il principio di maggioranza si è vendicato di voi, ora ne faremo noi l’uso istesso che voi faceste contro la maggioranza dei cittadini. Il regno di Alessandro si avvicinava. Vi siamo marciati incontro? Niente affatto. Il giorno dopo la vittoria abbiamo scritto: «Ed ora che faremo? Né più né meno di quanto abbiamo proclamato in tutta la campagna: rappresentare equamente gli interessi di tutti e propugnare una riforma elettorale equa, proporzionata agli interessi ed alle energie buone e fattive della città» . Di questo senso di equità e di disinteresse demmo prova subito, votando nel secondo corpo compatti per due impiegati, non militanti nel nostro partito, e nel primo per un liberale-moderato, perché questi erano vicini al nostro programma di riforme. In Municipio tenemmo parola. Urgemmo che venisse votata la riforma proporzionale, richiamandoci anche al voto dei corpi elettorali. Si era provocato un voto degli elettori e questi avevano risposto chiaro: vogliamo la proporzionale. Il «governo» Ma «L’Alto Adige» che aveva prima delle elezioni parlato con rispetto e con speranza del suffragio popolare del III corpo, quando la maggioranza si pronunciò contro di lui, la chiamò «governo». Era il governo che aveva vinto, non il popolo del III corpo. I cittadini, gli operai, i contadini che avevano votato per il nostro programma diventavano d’un tratto «il governo». Era questa una manovra per non riconoscere il significato del voto. Anche nel Consiglio si fece lo stesso giuoco. Al 23 aprile esso aveva raccolta la proposta Degasperi in favore della proporzionale, ma ora l’on. Bertolini, dopo le elezioni, dichiarava che quello era un voto platonico e si rimangiava il conchiuso. Tuttavia noi abbiamo fatto ogni sforzo perché il Consiglio compisse il suo dovere. C’era la tassa sui quartieri pendente dall’alto come la spada di Damocle, c’era il consuntivo del 1909 da discutere, c’erano le linee della futura amministrazione da fissare... Ma la maggioranza volle cavarsi d’impaccio, sottrarsi alle responsabilità che le incombevano, farsi beffe del voto degli elettori, il quale imponeva loro di lavorare o dimettersi. Venne perché lo vollero l’interregno governativo. Frattanto i liberali compievano la concentrazione. Buon numero dei cessati consiglieri venivano liquidati, si cercarono nomi non compromessi nell’ultima amministrazione e che sembrassero in grado di rappezzare le malefatte. Si era anche detto che bisognava metterci d’accordo per le modalità e la reciprocità delle minoranze. Un gruppo di liberali-moderati ne scrisse anzi al comitato liberale, ma questo fece il sordo. Finse anzi in un comunicato dell’Alto Adige d’ignorare che per il I corpo i moderati si erano riservata completa libertà d’azione. Così siamo venuti alla battaglia di lunedì. L’hanno voluta Noi non l’abbiamo voluta, non perché la temessimo, ma perché tutta la campagna elettorale non fece che peggiorare le sorti dell’amministrazione cittadina. Perché l’hanno voluta? Ve lo dico chiaro: per la concentrazione del loro partito, per l’idea politica. Se almeno si fossero raccolti fra loro ed avessero assunto un programma chiaro, preciso di riforme amministrative, questo programma avrebbe forse fatto passare di contrabbando anche l’idea di partito. Ma no, proposte amministrative chiare non potevano né vollero farle, perché hanno lasciato il lavoro a mezzo e per quanto riguarda la pubblica discussione, non è ancora accertato come stiamo di finanze. Si limitarono quindi a frasi generali, facendo intravedere nuovi pesi, accennando ai lavatoi pubblici ed al regolamento edilizio, robe che hanno promesso altre volte e non hanno fatto. In quanto alla riforma elettorale, chi ci capisce chiaro? Continua l’equivoco. Ma noi non lo vogliamo, e lo sapremo rompere. Noi diciamo: Signori liberali, se volete avere una forza politicamente, rinvigorite le vostre organizzazioni, fate sacrifizi, siate disinteressati, fate qualche sforzo per i vostri ideali politici e createvi i vostri baluardi e le vostre fortezze. Ma non pretendete di fare del Comune di tutti un fortilizio del vostro partito politico, non pretendete che gli elettori, pei quali avete amministrato così male, vi diano mandato di fiducia, semplicemente perché vi siete degnati di concentrarvi, dopo esservi presi per i capelli fino ad ieri. L’influsso del partito politico L’influsso direttivo della politica sull’amministrazione di Trento fu la causa del disastro. Per una ragione politica si provocò la ritirata dei moderati; per ragioni politiche si tennero lontani buoni amministratori e si diede il governo della città ad un consesso come l’ex maggioranza. E si potrà pensare ad un miglioramento, continuando lo stesso sistema? Invero la concentrazione spera sull’attuale regolamento di voto, che le salvi ancora la maggioranza. E potrà accadere. Ma non per questo noi cediamo d’un punto sul nostro programma: Allargamento del voto, rappresentanza proporzionale degli interessi, voto personale e diretto alle donne elettrici. I nostri candidati vinceranno o cadranno con questo programma! L’oca e i voti platonici «Noi comprendiamo benissimo – scriveva “L’Alto Adige” nell’ottobre del 1910 – che dopo tutto lo sforzo sostenuto per ottenere una “grande vittoria” elettorale possa spiacere al Trentino e ai suoi amici di dover ricominciare da capo; proprio come toccava a noi fanciulletti (beati i dì dell’innocenza!) quando ci si trastullava al nobile giuoco dell’oca» . E ce ne dispiace davvero, perché a Trento, per il bene della città, c’è dell’altro da fare che continuamente venire alle mani. Ma, poiché gli avversari l’hanno voluta, vedano gli amici e quanti aderiscono al nostro programma amministrativo di provare con la scheda in mano che quando nelle ultime elezioni si andava alle urne non s’intendeva di trastullarsi all’oca e che il voto degli elettori non ha da essere platonico come quello dei consiglieri. L’oratore della concentrazione, per spronare i suoi, si è richiamato alla testimonianza del Trentino che guarda a Trento. Noi crediamo che il Trentino sarà lieto se lunedì vincerà il buon senso dei cittadini e quel principio che solo praticamente darà il diritto alla città di dirsi la capitale del paese. Perché, signor avvocato, non è il regno di Alessandro quello a cui aspiriamo, ma è il regno del popolo trentino. 