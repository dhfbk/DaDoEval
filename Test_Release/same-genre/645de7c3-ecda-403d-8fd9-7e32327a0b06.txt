e ai lavoratori del Nord e con lo stesso titolo in De Gasperi 1990a, pp. 111-114. Con data 26 settembre 1944 e con il titolo Intervista alla radio alleata rivolta alla popolazione del Nord d’Italia è presente in AADG, Interviste, 1: dattiloscritto con correzioni autografe e una sintesi in inglese. Poiché questa mia voce potrà, spero, valicare l’Appennino ed arrivare fino alle mie Alpi trentine ed altoatesine, è anzitutto al fratelli del settentrione, specie a quelli che combattono sui nostri monti e ben presto sboccheranno vittoriosi nella pianura, che va il mio accorato e fiducioso saluto. Giovani trentini, militi confinari di tutta la storia dell’italianità, io so e vi vedo nelle vostre trincee montane, pronti alla ultima offensiva contro l’antico nemico e voi, forti alpigiani delle Dolomiti altoatesine, immagino come dominate i passi e sbarrerete le valli che i tedeschi dovranno ancora una volta risalire. Tra i combattenti, fra i caduti, fra i perseguitati la Democrazia cristiana è nobilmente rappresentata. Essi costituiscono la nostra gloria ed il pegno di un avvenire migliore. Ma il mio pensiero in questo momento si volge anche a tutte le larghe masse dei lavoratori e dei ceti medi nelle città e nelle campagne, dal mare di Genova alle Alpi valdostane, dalle mie Dolomiti al mare di Fiume. Forse essi hanno da attraversare ancora le giornate più aspre, e dopo la prova del fuoco, del sangue, delle distruzioni, si sentiranno come schiacciati dall’immenso problema del rimettere ordine, di fare giustizia in una lotta fratricida, di ricostituire la vita civile ed economica. La crisi, nonostante il generoso aiuto degli Alleati, sarà complessa e profonda. Invito alla concordia Nuovo appello sarà fatto ai vostri nervi, o amici settentrionali, all’equilibrio della vostra mente, alla saldezza del vostro cuore. In America, come radiotrasmette Don Sturzo – al quale va la gratitudine di tutti gli italiani per la preziosa opera che egli svolge – certa stampa ha creato l’opinione che la liberazione dell’Italia del Nord significhi la instaurazione di un governo rivoluzionarlo di parte. Io ho maggior fiducia nel vostro civismo e nel vostro senso della realtà. Credo invece che per parecchi mesi ancora sentirete tutti l’esigenza suprema di un governo democratico ricostruttivo e di emergenza e che la stessa vostra fraternità di armi e la vostra maggiore solidità organizzativa vi porteranno a reclamare che tale cooperazione, al governo e fuori, sia sincera, più fattiva, più completa. La pluralità dei partiti in Italia Certo essa esige che i partiti subordinino la loro propaganda alle necessità del paese, che rimandino ad altro tempo le rivendicazioni massime del loro programma particolare, che non pretendano di mettere le mani, a loro esclusivo vantaggio, su quel poco di organismo statale che si può ancora ricostruire perché esso deve essere democratico, cioè la casa di tutti i cittadini e di tutti gli italiani degni di questo nome. Ho visto che qualche giornale americano afferma che i nostri partiti sono troppi, per far fungere una democrazia. Certo in America il sistema dei due partiti è facilitato dal federalismo, dalle autonomie locali, da un concetto approfondito ed applicato delle libertà personali; ed in Inghilterra, ove esiste un solo deputato comunista e il laburismo ha assorbito il socialismo, subordinandolo alla organizzazione sindacale, la politica di coalizione è meno complicata. Ma la vita politica italiana subisce le sue particolari condizioni storiche che non può cancellare d’un colpo: tra le quali l’essere esistito in Italia un socialismo che nel suo fiorire si affacciò come movimento razionalista, materialista, e quindi anticristiano, e poi un comunismo che trasferì anche nel nostro Paese il suo patrimonio di dottrine marxiste e metodi leninisti. Molti socialisti d’oggi hanno fatto del cammino verso una più adeguata considerazione della realtà spirituale e della libertà, ciò che li potrà avviare alla democrazia; i capi comunisti proclamano rispetto alla religione ed alla Chiesa Cattolica e il loro programma contingente intitolano «democrazia progressiva». Rimane però sempre che noi in Italia non abbiamo da fare, come in Inghilterra, con un Partito laburista, il quale – come mi diceva recentemente un suo «leader» – benché non professi il cristianesimo, tuttavia lo suppone; ma con dei movimenti dottrinalmente ispirati a concezioni della vita in contrasto con l’idea cristiana o al di fuori di essa: e ciò rende meno agevole la costruzione di ponti e passerelle, per le quali assicurare una collaborazione politica. Averle tuttavia superate queste difficoltà e gettati i ponti, potrà essere attribuito a merito degli uomini politici italiani, se l’esito corrisponderà alle speranze; e comunque, poiché l’esperimento è una necessità di salute pubblica, ci darà almeno il diritto di essere giudicati con indulgenza e comprensione, anche in quei paesi anglosassoni ove tali contrasti ideologici non furono mai acuti. Non dittature ma libertà La mia impressione è che la maggioranza del popolo italiano, pur accogliendo o invocando un rinnovamento sostanziale della struttura economicosociale, non vuole andare né al «sistema» comunista né al «sistema» socialista. Inoltre mi pare chiaro che l’Italia non vuole nuove dittature né politiche, né economiche; vuole libertà, concrete libertà della famiglia, della scuola, del comune, della regione, del sindacato, della proprietà, della professione, della vita spirituale ed economica; oggi il popolo italiano vuole innanzi tutto «vivere, rivivere, rifarsi, risalire dallo abisso in cui è caduto»: l’unione dei partiti deve essere mantenuta appunto per aiutare il popolo a rimettersi in piedi ed a tale scopo supremo bisogna subordinare tutto, e propaganda e stampa e agitazione politica; ché se i partiti giocassero semplicemente a sopraffarsi, farebbero un gioco miserabile sul corpo mutilato ed esangue della patria. Ciò non deve avvenire e non avverrà! Per parte loro i democratici cristiani intendono servire il paese ed il popolo italiano, affinché esso risorga, si disciplini e, dalle isole al suoi mari, ridiventi uno. 