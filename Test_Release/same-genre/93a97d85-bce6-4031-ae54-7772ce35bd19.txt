I vecchi, anche se sono di temperamento ilare e gioviale, hanno talvolta dei momenti di pessimo umore; l’età, la nostalgia della giovinezza sorridente tramontata per sempre, lo svanire lento delle forze sono dispiaceri che amareggiano le anime più dolci. Se poi il vecchio è per natura brontolone, bisbetico, malcontento di sé e degli altri, è facile immaginare i suoi accessi di ira e di furore e le sue invettive contro tutto e contro tutti. A quest’ultima categoria di bisbetici appartiene il Corriere della Sera, il vecchio giornale della plutocrazia commerciale milanese. E quando i suoi periodici accessi di mal umore lo riprendono, si può essere certi che bersaglio dei suoi sfoghi di vecchio brontolone e inacidito sono i popolari, colpevoli di tutte le iniquità e di tutte le inconseguenze. E se ne comprendono le ragioni. Dove sono i bei tempi quando i cattolici non si occupavano di politica e tranquillamente portavano il loro voto ai candidati liberali sostenuti dal Corriere e affidavano agli ebrei e ai massoni la difesa della religione e la tutela degli interessi della Chiesa? Allora tutto procedeva nel migliore dei modi; e l’invadenza clericale non minacciava lo Stato né disturbava la digestione ai pezzi grossi del liberalismo che aveva per esponente il Corriere. E i governi si alternavano al potere scambiando le persone ma restando sempre entro il beato seno del partito dell’ordine e se c’era della camorra, via, si faceva in casa, e non c’era pericolo che alcuno rompesse le uova nel paniere. Allora il Corriere era predicatore ispirato che distribuiva la sapienza politica ed economica agli ascoltatori, numerosi e fedeli, e sulla sua parola si giurava, mentre non si aveva il coraggio di credere al Vangelo. Ora il predicatore predica ancora: oracoleggia giornalmente sulla salvezza d’Italia e del mondo ma sente che gli ascoltatori si squagliano e non gli credono più. La colpa? Tutta dei popolari. Addosso ai popolari, dunque. Essi rovinano il tesoro dello Stato, essi fanno della demagogia in concorrenza coi socialisti, essi – horribile dictu – preparano giorni nefasti alla… religione e alla Chiesa. «Hanno cominciato con un ordine del giorno ad invitare il governo a ridurre da 30 a 20 lire per ettolitro l’imposta sul vino, nonostante il ministro del Tesoro li avesse avvertiti poco prima che il bilancio si trovava in disavanzo per 5 milioni di lire. Che si debbano far debiti per miliardi di lire non conta nulla. Bisogna dimostrare ai propri elettori contadini che si è riusciti nell’intento di non far pagare loro un’imposta giusta, la quale cade su un consumo certo non di prima necessità, che ci si è riusciti meglio dei concorrenti socialisti, e che con un esperimento di forza la clientela rurale popolare, non certo impoveritasi durante la guerra, avrà il vantaggio di tenersi i denari lucrati e far pagare le centinaia di milioni di lire venute a mancare a qualche altra classe, sicuramente più bisognosa dei produttori del vino». Parole testuali. Mentre i veri demagoghi – mettiamo fra questi anche la Libertà – rimproverano ai popolari di non aver sostenuto una riduzione maggiore o addirittura la abolizione della tassa sul vino, ecco l’ordine della plutocrazia milanese che impreca contro i popolari per la ragione opposta. Segno evidente che i popolari hanno agito bene. Infatti solo un demagogo della peggiore risma poteva credere possibile l’abolizione completa della tassa; mentre la riduzione della stessa è una necessità imposta dall’attuale crisi dei vini e dalle condizioni presenti della produzione. Altro tentativo infame dei popolari: l’aumento dello stipendio ai maestri elementari dipendenti dai comuni. Il Corriere ha avuto la mutria di calcolare per questi aumenti un onere annuo di 120 milioni sul bilancio dello Stato; in realtà si tratta solo di cinque milioni. Domandiamo noi se nelle condizioni di oggi di tutti i comuni, caricati di debiti enormi e privi di risorse, era possibile addossare ai comuni stessi gli aumenti per i maestri. O voleva il generoso Corriere che i maestri, unicamente perché addetti ai comuni autonomi, vale a dire ai comuni nei quali la scuola funziona nel modo migliore, restassero in condizioni di inferiorità di fronte agli insegnanti dipendenti direttamente dallo Stato? Ma l’idea antipopolare coonesta, per certa gente, fin le più esose iniquità sociali. Ma dopo aver attentato alla solidità del bilancio italiano, i popolari minacciano addirittura di rivoluzionare le discussioni parlamentari e di violentare la libertà del governo. Basta dire che hanno imposto al governo «l’accettazione dell’impegno di presentare entro il 31 dicembre 1921 un disegno di legge sull’istituzione della regione»! E si domanda compunto il Corriere: «I popolari che in cinque mesi vorrebbero vedere istituita la regione in Italia, si sono mai posti il problema: che cosa è la regione? È ad esempio, il Piemonte od il vecchio ducato d’Aosta? è la Lombardia o la Valtellina? I chiacchieroni, i superficiali rispondono: Piemonte e Lombardia. I veri, autentici regionalisti, quelli che amano i costumi, i dialetti, le virtù e le capacità morali ed economiche della regione che li vide nascere, quelli che sanno realmente che cosa fu la regione in passato, quali sono le sue forze intime e come essa possa collaborare alla prosperità dello Stato, rispondono: Ducato d’Aosta e Valtellina. La contraddizione dimostra che non si può improvvisare e che bisogna discutere a fondo. La regione non si crea dal nulla; bisogna abbia radici nel passato e risponda ai bisogni del momento. Probabilmente ci dovrebbero essere regioni grandissime e regioni piccolissime; e probabilmente ancora, in certe regioni d’Italia la regione è inutile e può benissimo sussistere la provincia. Altrove, e per certi scopi, più che di regioni territoriali si dovrà parlare di regioni o raggruppamenti funzionali. Creare in cinque mesi la regione, in Italia equivarrebbe ad istituire un nuovo organo burocratico intermedio fra Stato e provincia, con una falange innumere di impiegati, aggiunti a quelli che già esistono. Un vero flagello di Dio». I popolari paragonati a… Attila: non è gustosa la trovata? Ora, i signori del Corriere, se scrivono così, rischiano di passare, non solo per settari, quali sono, ma anche per ignoranti. I popolari non sono né sciocchi né superficiali tanto da gettare in piazza un problema gravissimo, senza averne studiata la portata e la eventuale maturità. Sul problema della regione i popolari hanno studi e pubblicazioni che ne dimostrano la serietà e la competenza; hanno persone che non si arrestano alla buccia delle cose, ma ne sviscerano l’anima e l’essenza. E siamo certi che il Corriere stesso, quando l’umor acido del momento si sarà posato, sarà costretto a farne leale constatazione. Ma finché l’umor acido dura, ogni azione dei popolari deve essere una cattiva azione; e quindi giù botte all’impazzata! Ma non siamo ancora al colmo. Il clou della fegatosità del Corriere è dato da un giudizio in merito al progetto di aiutare il clero povero, le cui condizioni di vita sono disastrose. È noto che la politica anticlericale seguita in passato nel Regno ha spogliato gli enti ecclesiastici di gran parte dei loro beni, cosicché moltissimi sacerdoti non percepiscono ora più che la ridicola… elemosina di 125 lire al mese. Avendo lo Stato confiscato i beni ecclesiastici, e assunto per conto proprio l’amministrazione dei rimanenti, è domanda logica e umana che esso intervenga a soccorrere ora la povertà degli spogliati; e naturalmente il partito popolare ha interposto la sua autorità perché i soccorsi vengano finalmente concessi. Il settarismo che fa sempre capolino nelle fazioni liberali, anche se per necessità parlamentari sono costrette a cercare la collaborazione dei popolari, ha ritardato ripetutamente l’attuazione del progetto, rimandandone la discussione al prossimo inverno. Ed ecco che il Corriere gongola per questi rimandi; e trova che male fanno i popolari a chiedere allo Stato l’aiuto per il clero affamato; e atteggiandosi, secondo il solito, a profeta, predice ai cattolici e alla Chiesa le sciagure che il Combismo , già tramontato, ha condotto sulla Francia. Leggere per credere: «La Chiesa è moralmente forte in Italia, perché essa non deve nulla allo Stato ed anzi ha qualche ragione finanziaria di lagnanza contro di esso, per spogliazioni ingiuste sofferte in un passato oramai remoto. Togliete questa forza e voi preparate all’Italia giorni combisti e lotte accanite che ogni anno si ripeteranno in occasione della discussione del fondo pel culto. I socialisti non saranno paghi finché non avranno ottenuto la radiazione dell’ultimo stanziamento di bilancio in favore del clero; e molti liberali li seguiranno. Probabilmente – ci pensi la parte più colta e preveggente del clero – nella mischia andrà travolto, insieme con lo stipendio, anche l’antico patrimonio ecclesiastico. Frattanto, i popolari, per ringraziare i parroci delle campagne, loro grandi elettori, spingono attraverso al parlamento un provvedimento buono per calmare i bisogni più urgenti del clero. Offa elettorale, ed offa pericolosissima sovratutto per coloro a cui è destinata. Si servono così i grandi ideali della religione e si eleva così l’influenza morale del clero sulle popolazioni»? Non è chiaro che la Chiesa può aver fiducia solo nei… liberali? Abbiamo riprodotto qualcuno di questi mirabolanti ragionamenti ai quali il Corriere si abbandona, nell’astio contro la cresciuta autorità del partito popolare, per dimostrare quanto poca serietà e quanto poca onestà animi l’opera politica di un giornale che passa per il più autorevole e il più equilibrato d’Italia. Per molti lettori, specialmente della borghesia discretamente letterata, ciò che si stampa nel Corriere sostituisce normalmente, e la supera, la verità del Vangelo. Gli esempi sopra addotti non basteranno a far ricredere molti, ma gli onesti vedranno che la vantata perfezione tecnica è troppo misero ammanto per la perfidia politica e la disonestà polemica. 