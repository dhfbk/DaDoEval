Vienna 29 «Voi, l’avvenire e la speranza: sopra di voi il passato non è che un’ombra, il presente sterile e disperato; è l’opera nostra inutile per il tempo, quando non si affidi di essere continuata o coronata da voi» (Hortis, al congresso dell’Innominata.) Ancora una volta, costretti dagli avvenimenti, riprendiamo la parola su argomenti vecchi e tristi. Ma a fatica! Perché sappiamo che gli uomini seri del nostro paese amerebbero meglio vedere i giovani a lavorare più che a dire. Ci diano ancora una volta la parola sugli ultimi... fatti di Innsbruck a rettifica ed a difesa. Gli studenti italiani d’Innsbruck hanno imitato i loro compagni d’idea di Vienna tagliando fuori dall’agitazione universitaria gli studenti dell’Associazione cattolica. Rifacciamo, colla scorta dei fatti, l’analisi di questa secessione. Tutti ricordano ancora gli inni all’unione e alla concordia intonati dalla stampa specialmente anticlericale, quando gli studenti di tutte le fedi marciavano l’uno accanto all’altro ad una rivendicazione comune. Giovava anzi allora, quando altre questioni politiche avevano diviso il paese, appellarsi enfaticamente al buon esempio dato dalla gioventù. Due cose però rendevano qualcuno scettico sul futuro di questa unione. Primieramente il fatto che nell’entusiasmo della lotta non si era ben stabilito chiaro l’accordo su quello che si voleva e fin dove ci si riproponeva di arrivare; in secondo luogo il timore che riguardo ai mezzi non sorgessero delle divergenze di vedute tali da rendere impossibile il lavoro comune. Pareva tanto chiaro lo scopo, così ben fissata la meta: Conquistare un’università nazionale! Eppure anche su ciò, dopo le famose giornate dell’accordo in Vienna si venne ad un aspro dibattito provocato ad arte dagli anticlericali e vinto per allora da noi. Riguardo ai mezzi parve regnare un’idea comune, e benché qui e là avvenissero cose delle quali la minoranza si doleva, essa spinse tuttavia l’amore alla pace fino al punto di tacere. Ad ogni modo gli scettici nelle cause della futura discordia non ebbero ragione. La secessione avvenne tuttavia per un processo lento ma sicuro. Le unioni cattoliche erano sorte su base confessionale, con un concetto generale della vita diverso od opposto a quello degli altri. Gli altri formavano la Società Studenti Trentini . Giacché pro i soci di questa come tali o in nome di essa non si erano ancora dichiarati per uno speciale indirizzo sociale e religioso, avvenne che parecchi delle Unioni cattoliche rimasero per qualche tempo anche soci della Società Studenti Trentini. Ma intanto succedevano gravi rivolgimenti nel nostro paese. Il radicalismo sia nel campo religioso che politico dovette naturalmente intaccare anzitutto i giovani, e ben presto si udì parlare delle «pastoie del dogma» in un’adunanza ufficiale della Società studenti trentini. I due programmi divenivano a poco a poco inconciliabili. In tali condizioni ricomparve sul tavolo la questione universitaria. Ora l’avvicinamento fatto in tale occasione, senza troppo esplicite dichiarazioni, fece a taluno credere possibile che le unioni deponessero le armi o ripiegassero la loro bandiera. Così lungo la campagna, non si ebbero troppi riguardi se questo o quello potesse conciliare colle idee e le direttive dei cattolici e, incoraggiati da un certo atteggiamento remissivo che sembrava naturale a chi voleva sinceramente la concordia, si tentò di compire un avvicinamento impossibile. Ma quando invece nelle «ferie» estive i due indirizzi così opposti vennero ad accentuarsi tanto rumorosamente e con tutta la passione della gioventù quando si vide che i cattolici non volevano essere niente di più né di meno che alleati su di un campo nettamente diviso dagli altri campi, e alleati alla pari, la rottura era decretata. La maniera colla quale si provocò questa rottura ad Innsbruck è abbastanza caratteristica per quei giovani, all’indirizzo dei quali Attilio Hortis ripeterebbe le parole che poniamo in testa! Pare impossibile sia proprio la medesima che al dire di Fiacco «opera alla luce del giorno, lealmente, apertamente, cogli occhi fissi a un sole lucente, l’Ideale, il Progresso» (Popolo N. 718). Mi rincrebbe questa volta più che mai che la dura necessità non m’abbia permesso di essere presente a quella adunanza ove venne tirato in ballo il mio discorso. Ma stando anche alla relazione «officiale» che assomiglia molto a quei resoconti delle sedute di clubs, ove si vuol dimostrare che non è il club che la rompe con questo o quello, ma è proprio Tizio o Caio il cattivo, che l’ha sempre con loro, in quell’adunanza si è recitata dagli anticlericali una vera commedia. Difatti: Atto I Dalbosco dimostra di avere in conto di fidi alleati i clericali, di valutarne la collaborazione, proponendo l’elezione anche di un clericale. E i signori dell’adunanza, i quali tutti, ad eccezione di uno, hanno letto i giornali e quindi conoscono i precedenti, si dichiarano solidali col compagno Dalbosco ed eleggono anche un clericale. Atto II «Una voce chiamò alto i diritti della ragione». Ambrosi e Padovani dichiarano tutto il contrario del comp. Dalbosco, e ciò ancora in base ai precedenti medesimi. Atto III Il comp. Dalbosco va d’accordo coll’Ambrosi e Co., e l’adunanza, sempre in base ai precedenti ed ai giornali – fuor che uno che non li ha letti – si dichiara solidale e d’accordissimo coll’Ambrosi: essere i clericali malfidi e ineleggibili. Segue la catastrofe... In quanto al mio discorso osservo che ci vuole del fegato a farmi dare dei cretini, degli epicurei, e degli egoisti agli studenti anticlericali in genere, mentre io non ho accennato in termini simili che a «quei signorini... ecc.» di cui nessuno non vorrà deplorarne l’esistenza. Ah! se avessi avuto l’ambizione di apparire come un fustigatore delle vergogne altrui, sapete da chi sarei andato a scuola? Da un vostro compagno di fede che sotto lo pseudonimo di Adone Spranfini, ne disse di vere ai suoi tempi! O avrei parlato un pochino di quelle scene di pennalismo, deplorate dal D.r Lorenzoni, se non erro, sul Popolo, un anno fa. E in quanto alla Società Studenti Trentini il mio discorso non conteneva offese o malignità, ma accuso che dal mio punto di vista poteva sollevare.– Ma via, signori, non fate gli offesi, non atteggiatevi a vittima voi, che chiamate noi o i nostri amici «animi infiacchiti, intelligenze snervate e languenti, cui la mente indebolita nega pur la forza di pensare» (Numero Unico)! Del resto, ripeto, ognuno ha diritto nei termini della giustizia, di accentuare le proprie idee, ma come potevate voi accusarci di malafede proprio nella questione universitaria. Il comizio di Natale! Ah! vivaddio! Io che feci le trattative so chi è mancato alla parola data. La protesta per la mia espulsione!? Ma mi pare che quando si piglia un calcio nel sedere, si abbia per lo meno il diritto di protestare! Che la protesta era diretta contro gli studenti di Vienna era chiaro come il sole, dal momento che il calcio era stato dato qui. Del resto si legga il Fede e Lavoro di quei giorni e si troverà scritto – di Vienna. Da tutta la commedia risulta: primo che voi volevate liberarvi senz’altro da quelle carognette (v. Popolo 758) di clericali; secondo che non aveste la lealtà di farlo francamente come a Vienna ma che ricorreste ad un’infelicissima messa in scena; terzo che l’agire con conseguenza non è il vostro forte: dite su un verso e poi all’altro come accadde tempo fa anche colla questione del referendum. Naturalmente queste conclusioni varranno solo per chi coscientemente ha fatto la sua parte. Mi pare impossibile che tutti abbiano fatto tutti i giornali a menoché non limitino la nostra stampa al Popolo. Ed ora marciate pur soli alla conquista, voi, fido esercito irregolare! Ma ricordatevi che vi chiamiamo responsabili della scissura! Liberi dalle carogne, salite l’alto monte «a ritemprarvi nelle sane aure della scienza, libera la mente dalle superstizioni, ripieno il cuore di alti sensi e d’amore verso il popolo» (così fiacco). Vi guidi Battisti , benedica e bene auguri a voi la faccia pia del D.r Silli. Ma ricordatevi, vi ripetiamo col D.r Menestrina che non dovete credere che la questione universitaria pesi tutta sulle vostre spalle, come il paese deve credere che essa non va lasciata tutta a voi (Alto Adige, 199). E a questo paese e ai suoi rappresentanti, quando paia il caso, ci appelleremo noi. Ci appelleremo al popolo in mezzo al quale noi abbiamo spesso parlato e del quale conosciamo i sensi. E intanto rida di noi tra noi, il tedesco che scopre 1) la discordia nel nostro campo. A.D. 1) Un giornale di Vienna portava subito la notizia della scissura. 