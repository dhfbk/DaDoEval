Il Popolo assume delle pose messianiche, quando parla dei maestri. È la borghesia egoista ed avara che non vuol pagare gli educatori del popolo, è il clericalismo che ostacola i progressi della scuola: gretteria e reazione le quali si congiunsero l’anno scorso alla Dieta per «turlupinare» i pionieri della civiltà. Non siamo che noi, i quali possano salvarvi, grida il Popolo. Siete malcontenti, torteggiati? Ebbene, unitevi alle schiere ribelli dei lavoratori, imparate da questi la tattica di guerra, abbracciatene i metodi e condividetene le speranze. I maestri nella grande maggioranza hanno riscosso il capo alle nuove teorie né hanno creduto buon partito di affidare la rappresentanza degli interessi della scuola a quel giornale che fu l’educatore pessimo della nostra generazione. Taluno però, se non lo spirito attinse tutto quel frasario retorico e virulento, tutta quella visione estremamente soggettiva ed egoista che infonde nel partito socialista la lotta di classe. E in qualche articolo scritto o firmato da un «maestro» si lessero insulti contro i rappresentanti rurali, classificati per gente senza testa e senza cuore, poiché in loro si riflettevano più che negli altri le preoccupazioni dei contadini. Si diede dei falsari e degli ipocriti ad altri che, pur avendo impegnato il buon volere, non fu in gradi di votare l’anno scorso la legge magistrale, e pur oggi leggiamo nel Popolo che la triste ed ostruzionistica finale dell’anno scorso in cui si trattava di salvare molti nostri comuni dalla totale rovina economica fu «una farsa indegna» giuocata da tutti i partiti. Ora noi vogliamo concedere molto al disinganno patito dai maestri ed all’inacerbimento causato dalla repentina protrazione della riforma, concediamo anche tutte le attenuanti del bisogno veramente urgente e di certe sobillazioni interessate, ma tutto ciò non vale a giustificare un linguaggio che è un’offesa gratuita diretta contro chi meno se la merita. Questo venne opposto anche recentemente ai rappresentanti ufficiali dei maestri, che risposero trattarsi di fatti singoli e manifestazioni individuali con cui i maestri non assumevano nessun legame di solidarietà. E sta bene, ma per i maestri tali asserzioni fu buona cosa ripetere o comprovare coi fatti pubblicamente, affinché non paia che la classe magistrale conceda la sua rappresentanza nell’ambito della discussione pubblica proprio ai meno retti ed ai meno equilibrati. Poiché è inutile la rettorica di frasi fatte e ricantate su tutti i toni e più che inutile è dannosa alla classe stessa la denigrazione delle persone alle quali nel medesimo tempo si vuol raccomandata la propria sorte. Si crede forse di facilitare il compito ai deputati aumentandone le difficoltà e di promuovere la soluzione del problema intorbidandolo con passioni di partito e attacchi faziosi? La cosa è pur così terribilmente semplice e chiara. L’anno scorso la riforma è naufragata perché i tedeschi volevano addossare ai nostri comuni ed al distretto scolastico un peso che non potevano assolutamente sopportare. Il votare tali pesi sarebbe stato un suicidio non per i deputati o per i partiti compromessi – che sarebbe ancor poco – ma per il nostro povero paese. E c’è chi tutto ciò classifica una «turlupinatura»? I maestri stessi nella grande maggioranza non avrebbero voluto sancita una legge che attirasse su loro tanta odiosità. Ora si sa ed è trapelato in pubblico che le cose si mettono al meglio? Vorrà dire che c’è fondata speranza che intorno al coprimento delle spese i partiti o meglio i rappresentanti degli opposti interessi troveranno una via di mezzo che non presenti le difficoltà insormontabili dell’anno scorso. Qui è il perno, qui il nodo gordiano che bisogna tagliare. Il bilancio provinciale è composto di pochissime rubriche ed è limpidissimo. Si fa presto a vedere dove va ricercato il nuovo cespite di entrata. Qui non c’è da risparmiare né su cannoni, né di economizzare su grandi amministrazioni pubbliche. Infine non va dimenticato che anche questa legge dovrà essere frutto di un compromesso di tutti i partiti o almeno della maggioranza di loro. Siamo in Austria e precisamente in Tirolo, con alle spalle una serie di lotte complesse. Non basta dunque il riconoscimento teoretico del bisogno dei maestri e della giustizia di migliorare le condizioni loro, ma bisogna volere anche i mezzi, sopportare anche i sacrifici, affrontare anche l’impopolarità quando giovi alla causa giusta. Ed è ciò che fanno o stanno facendo i deputati nostri. Noi auguriamo ai loro sforzi ottimo successo. Noi confidiamo che la Dieta questa volta scioglierà l’urgente problema, noi lo desideriamo di cuore, prima perché venga resa giustizia ad una classe benemerita, poi perché la Dieta superata tale vertenza, possa dedicarsi ad altre riforme in favore delle classi rurali e popolari in genere. Ma che ti fanno invece i socialisti? Parlano spesso degli alti meriti della classe o, come si dice pessimamente, della casta magistrale, sono generosi di riconoscimenti e di adulazioni, ma poi... tengono pronti reali o ipotetici battaglioni operai contro qualunque tassa che la «borghesia» osasse imporre per cavarne le spese della legge magistrale. L’anno scorso i socialisti assieme agli osti furono i più violenti oppositori della tassa sulla birra e si deve all’opera loro se i partiti tedeschi trovarono aumentati gli ostacoli contro la riforma. Quest’anno agiscono forse meglio? L’on. Abram è «amico sincero degli educatori», dice il Popolo di oggi. Prendetelo a modello, o borghesucci impenitenti! Ebbene, codesto signor Abram ha convocato ad Innsbruck per martedì sera una serie di comizi per combattere la tassa sulla birra. Si vuole impedire che i deputati dietali compiano un tale delitto... popolare! Si vuole che i deputati si raccolgano mercoledì sotto l’impressione di una rombante protesta... Ma dove prenderli i danari allora, o «amici degli educatori»? Non vi risponderanno cicca, oppure col braccio levato in atto di sfida accenneranno ai tesori dei capitalisti e dei conventi. Eccovi i salvatori, dunque, maestri socialistoidi; e se vi piace, tenete pure fisso lo sguardo supplichevole sulle labbra loro. Ma d’una cosa vi preghiamo: se ai socialisti ed al Popolo voi date la fiducia, serbate anche per loro i consigli e gli eccitamenti. Noi per conto nostro dobbiamo ritenere che si possa far a meno di consigli che vengano da chi ci insulta, né si debba dar gran peso a proposte che vengano fatte dagli uomini medesimi che s’incaricano di lasciarle attuare. Di tale parere sono anche la grande maggioranza dei maestri ai quali siamo lieti non si possano rinfacciare certe intemperanze e certe incongruenze, che danneggiano la causa loro e quella della scuola. 