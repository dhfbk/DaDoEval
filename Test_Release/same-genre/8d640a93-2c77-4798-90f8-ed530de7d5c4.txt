«Segnalandovi qualche mese fa, l’evoluzione interna del regime sovietico, vi dicevo che se, sotto l’impulso di Stalin, l’U.R.S.S. pareva orientarsi maggiormente verso la democrazia, questo paradosso era dovuto al fatto che i dittatori detestano la rappresentanza popolare, ma amano farsi plebiscitare. Oso dire che all’ora attuale questo pronostico è pienamente confermato. Sopra il regime sovietico è sospesa una spada: dopo la riforma della Costituzione , affrettatamente votata all’indomani dell’attentato contro Kirov , non si cessa di parlare di rinnovo. Secondo certi rumori, la repubblica operaia e paesana avrà presto un Parlamento … Un comunicato ufficiale ha smentito questa notizia: questo comunicato ricordava che i rappresentanti attuali dei Sovieti devono restare in funzione ancora durante due anni circa. E in seguito? Nessuna spiegazione su questo punto. Ciò non vuol dire che alla scadenza del mandato il congresso dei Sovieti non sia rimpiazzato da un altro organismo». Così scrive A. Dimitrieff corrispondente da Mosca della Libre Belgique. Egli vede questa evoluzione in una serie di provvedimenti presi da Stalin per abolire diverse associazioni e istituzioni bolsceviche, tra le quali l’Accademia comunista che era la fucina delle ideologie e delle dottrine bolsceviche, e come tale stava a cuore a tutti gli intellettuali e propagandisti del marxismo. Contemporaneamente nella terminologia ufficiale si tornano ad introdurre titoli, una volta banditi, come ad esempio i titoli universitari e i gradi militari. Si torna a dare al congresso dei Sovieti il titolo di parlamento e ai Sovieti locali quello di consigli municipali. Nello stesso tempo il corrispondente vuol rilevare nell’attuale vita politica russa un certo ritorno al nazionalismo. Mentre fino a poco fa tutti i comunisti stranieri erano considerati nella repubblica rossa cittadini di diritto, ora questo carattere non viene riconosciuto che agl’immigrati naturalizzati. Tali sintomi hanno autorizzato molti russi a sperare in una «normalizzazione» del regime sovietico, cioè nella abolizione dei privilegi monopolistici concessi al partito comunista del quale alcuni sperano addirittura di arrivare allo scioglimento. Le previsioni del corrispondente del giornale cattolico belga non ci paiono fondate su sintomi sufficienti; esse meritano tuttavia di venire registrate. Comunque, tutti questi non sono che elementi di una evoluzione esteriore. Quello che più importa è il problema spirituale; è il problema della libertà religiosa e dell’educazione. Giunge ora da Parigi la notizia che l’Accademia di educazione sociale, presieduta da S. Em. il cardinale Baudrillart , che aveva organizzato un concorso di romanzi sul bolscevismo, ha attribuito il primo premio alla signora Alia Rachmanova , sposata in Austria a Salisburgo, per il suo romanzo intitolato: «Die Fabrik der neuen Menschen». Ora «la fabbrica dei nuovi uomini» in Russia è il lavoro più terribile che venga compiuto dal bolscevismo; e in tal riguardo purtroppo nessuna notizia ci perviene che nei sistemi di educazione antireligiosa e materialista siano intervenute delle attenuazioni. Quale conoscitore del movimento cristiano-sociale non ripensa con sempre vivo interesse ai congressi di Malines tenuti dal 1863 fino al 1909, istituiti sull’esempio delle grandi assemblee cattoliche della Germania e della Svizzera e che per la loro importanza assunsero carattere direttivo per i cattolici di tutto il mondo ? A Malines, oltre i rappresentanti del cattolicesimo militante belga compaiono uomini come Wiseman , Manning e Vaughan . Dalla Germania i capi e i fondatori del centro, dalla Svizzera Mermillod e dall’America il P. Hecker e dalla Francia corrono a questa libera tribuna i più bei nomi del mondo cattolico francese, a cominciare da mons. Dupanloup e dal conte di Montalembert. Senza che i congressi di Malines, o quelli di Liegi, abbiano formalmente un carattere internazionale, essi diventano per naturale impulso delle cose il centro di convegno di tutti i cattolici, preoccupati di trovare una soluzione ai problemi sociali che a mano a mano si ripresentano nel mondo. È quindi con universale interesse che è stata presa notizia del proposito del cardinale Van Roey di convocare a nome dell’episcopato belga un altro congresso generale a Malines. La sua data è stata fissata definitivamente per il 10 settembre 1936. «Una simile manifestazione – scrive il Comitato del Congresso – è maggiormente opportuna in questo momento in cui l’evoluzione delle condizioni materiali della vita, che va precipitando senza posa dopo la guerra, ha turbato molti spiriti. Di fronte al rischio di confusione che corrono le idee morali in seno alle masse, importa che i principi del cristianesimo siano rimessi in luce in maniera estremamente chiara, non solo sul piano spirituale, ma anche nelle loro applicazioni sociali nel senso più vasto della parola. È necessario a questo scopo che formule adatte alle situazioni inaudite che noi viviamo, mostrino l’inesauribile ricchezza, la flessibilità infinita e la perfetta modernità sociale del cattolicesimo. Concepita alla luce degli insegnamenti pontifici più recenti e delle direttive dell’episcopato belga, l’opera originale del Congresso consisterà nel delineare degli orientamenti pratici tenendo accuratamente conto della trasformazione profonda che è sopravvenuta da qualche decina d’anni nelle assise materiali della vita. Il Congresso non mancherà di mettere in luce le esperienze già fatte in diversi campi dai cattolici belgi, senza tuttavia voler fare una specie di rivista e di statistica completa delle loro opere. Non è lo scopo del Congresso di tracciare alle organizzazioni un programma immediato, ma quello invece essenziale e formale di rilevare un certo numero di direttive dottrinali che convengono a tutti i cattolici». Possiamo quindi sperare che il Congresso oltreché una manifestazione di unità dei cattolici belgi possa diventare anche, sull’esempio dei congressi antecedenti, un centro direttivo e un faro di luce anche per i cattolici di altri paesi che assisteranno alle discussioni o leggeranno le conclusioni dei relatori. Che i cattolici belgi passino un momento di pericoloso sbandamento lo prova la stessa campagna elettorale nella quale accanto ad una estrema sinistra di indisciplinato vigore ma piena di idee si agita un’estrema destra la quale, organizzata sotto le insegne di Cristo re, si chiama rexista e riprendendo tutto il vocabolario più vivace di Léon Blois , mette in effervescenza una massa di giovani che a forza di sentirselo urlare negli orecchi ed esagerando alcuni casi deplorevoli crede proprio che il vecchio partito cattolico sia in piena deriva. La propaganda rexista ha frattanto indotto di questi giorni la direzione dell’Union catholique a prendere una misura straordinaria, a stabilire cioè che nessun deputato possa occuparsi di affari e di finanze; misura rigorosa e di carattere veramente eccezionale perché se esagerata potrebbe avere l’effetto di privare il partito della collaborazione preziosa dei tecnici. Vi è inoltre la questione degli armamenti che divide i democratici cristiani e i cattolici fiamminghi da una parte e i cattolici nazionali dall’altra. È però a credere che innanzi alla minaccia esteriore di questi ultimi giorni tutte le difficoltà in tale materia verranno superate dal noto patriottismo belga. Il 15 marzo a Parigi nella chiesa di S. Franceso di Sales, patrono dei giornalisti, celebrerà il primo cinquantennio della sua esistenza la «Corporazione dei pubblici cristiani». Essa è una delle prime corporazioni fondata nel 1886 sotto l’egida de l’Oeuvre des cercles catholiques e per impulso di quel movimento corporativista che fu promosso da La Tour du Pin e Alberto de Mun. Il primo presidente fu il letterato De Marolles, il secondo Vittorio Taunay, il terzo René Bazin e il quarto, dal 1924, Giorgio Goyau. Adattandosi alla legislazione francese la Corporazione si è costituita nel 1895 in sindacato professionale dei giornalisti e degli scrittori e conta oggidì, nella sezione dei giornalisti, 380 membri e in quella degli scrittori 175. Le cifre non sono grosse ma tra i soci si leggono i nomi più belli della letteratura cattolica francese. La Corporazione ha quindi diritto di festeggiare solennemente il proprio giubileo che mette in tanto rilievo l’opera intellettuale d’illuminazione e d’ispirazione cattolica svolta da questa illustre élite di lavoratori della penna. Un recente congresso di economisti, la maggior parte professori di università, tenuto a Parigi, ha discusso sull’autarchia economica per quello che riguarda sovrattutto la produzione delle derrate alimentari e le materie prime. La maggior parte degli economisti si è dichiarata contraria all’autarchia, definita un errore economico perché porta all’eccessivo protezionismo e ad un rincaro straordinario dei prodotti. Il rappresentante della Svizzera ha dichiarato che quest’idea è un principio di morte per le piccole nazioni. Si è constatato anche che tale regime non è praticamente applicabile alla metropoli e alle colonie come si vede dall’impero britannico nel quale l’Australia, il Canada e altri domini si dichiarano contrari a fare dell’impero britannico un tutto indipendente. D’altro canto è vero che l’autarchia sforzando i singoli paesi ad aguzzare l’ingegno per le invenzioni e per le ricerche porta un certo progresso intellettuale. Inoltre non si può negare che dal punto di vista di difesa del paese il regime autarchico ha i suoi vantaggi. Ma anche questi vanno fino a un certo punto perché se l’autarchia impoverisce il paese, lo rende anche debole per la guerra. In generale, ammesse anche queste attenuanti, il convegno, giudicando meramente dal punto di vista economico, si è dichiarato sfavorevolmente. Così gli economisti, dall’arido punto di vista del rendimento. Ma l’autarchia non è un calcolo, è ormai un’idea-forza, una di quelle idee che attraggono i popoli e per la quale essi sono pronti a sopportare anche i più duri sacrifizi. È in questo senso che l’on. Rossoni proclamava recentemente alla Camera italiana: «Non dobbiamo bandire per sempre il criterio di subordinare l’attività produttiva alle materie prime straniere: bisogna fare tutto quel che possiamo in Paese ed equilibrare i costi e i compensi. È bene ricordare che nessuna potenza è possibile senza l’autarchia economica: è questa che noi dobbiamo realizzare, perché solo in tal modo lo spirito eroico del popolo italiano, popolo di produttori e di combattenti, potrà assicurare le fortune della Patria». Alla vigilia della campagna elettorale la Vie Intellectuelle pubblica uno studio intitolato: «Dio è a destra?». Dopo aver domandato scusa di questa espressione e aver notato che contro il pericolo di sinistra non mancano i mentori, l’autore crede che convenga mettere in guardia i cattolici anche contro un’incondizionata adesione alle idee della destra. «Destra e sinistra, come tutti i raggruppamenti umani, e particolarmente le formazioni politiche, vivono su un fondo complesso di errori e di verità. La maggior parte dei cattolici tuttavia, fidandosi troppo dell’ideologia della destra, arrivano a non distinguere bene la dottrina cattolica e talvolta perfino a ripudiarla in nome della prima. Essi si richiamano ad autori vecchi (pensiamo a Bonald, De Maistre, Louis Veuillos , Donoso Cortes, ecc.), il cui pensiero, per quanto in certi tratti sia vigoroso e benefico, non è però esente da paradossi e da affermazioni pericolose. La unione di cattolici, la pace religiosa, l’avvenire del cattolicismo nel nostro paese, rendono opportune le nostre parole di allarme… Non si tratta affatto di stabilire una equivalenza fra la destra e la sinistra, di negare i servizi resi e di constatare i grandi meriti di personalità eminenti. Lo scopo è di prevenire i cattolici contro un culto inconsiderato dell’ideologia di destra presa nel suo assieme e ad invitarli a raddrizzare nell’opinione pubblica l’ideologia della sinistra. Si mostrerà con ciò che la Chiesa essendo per natura al di sopra dei partiti non può venire identificata colla destra né attaccata alle sue fortune». Dopo questa introduzione lo studio procede interessante e verrà completato nel prossimo numero. Ritorneremo sull’argomento. L’arcivescovo di Friburgo monsignor Groeber , ha diretto al ministro dei culti dr. Kerrl, una lettera nella quale rimprovera all’associazione della «gioventù hitleriana» di «scristianizzare i fanciulli». L’arcivescovo dichiara che il recente decreto del ministro il quale stabilisce che i futuri funzionari dello Stato debbono aver fatto parte della «gioventù hitleriana» è un decreto contrario all’art. 13 del Concordato . «Si vuol privare del diritto di servire lo Stato dei cittadini modello, pronti a sacrificare la loro vita per la patria». Questa lettera dell’arcivescovo di Friburgo ha provocato violente proteste da parte del movimento della gioventù hitleriana. «Se l’arcivescovo pretende per i suoi giovani cattolici i posti dello Stato – scrive l’organo della gioventù hitleriana – non potremo noi chiedergli di chiamarci ai posti ecclesiastici?». Confusioni del cesaropapismo! La situazione spagnola è ancora torbida. Le dissensioni del partito socialista minacciano di spezzare la maggioranza governativa. Il settimanale Claridad, organo personale di Largo Caballero, attacca a fondo il riformismo parlamentare di Prieto e di Besteiro . Potrebbe accadere che fra poco Azaña sia obbligato a poggiarsi anche sul centro, il che potrebbe moderare alquanto la sua politica anticlericale. Gil Robles in un’intervista col Daily Telegraph ha smentito decisamente di aver mai avuto l’intenzione di ristabilire la monarchia o la dittatura. «Il mio partito è repubblicano per natura e per fede politica. Nessuno ha diritto di dubitare che noi siamo partigiani della repubblica. Credo che sia nell’interesse della Spagna che noi sosteniamo la repubblica. È anche assurdo ch’io voglia essere un dittatore. Ho sempre agito e continuerò ad agire nella legalità». I suoi avversari, prendendo nota di queste sue osservazioni, lo rimproverano – e ci pare a torto – di non averle fatte durante la campagna elettorale. Un giornalista cattolico di Strasburgo, Oscar de Ferençz, pubblica un libro intitolato «Les Juives et nous chrétiens». Esso è una condanna del feroce antisemitismo che infuria al di là della frontiera e ad un tempo un atto di ottimismo e di fede nella convertibilità delle nazioni. E sta bene! Esso fa onore a chi l’ha scritto e corrisponde all’eterno spirito d’amore che penetra e vivifica il cristianesimo. Ma ora attendiamo un libro scritto da un israelita in difesa dei cattolici perseguitati in Russia e nel Messico. La Francia passa ore di angoscia. Gli antichi e orribili fantasmi della guerra sono evocati innanzi alla fantasia che rivede tanti orrori della storia. Qualcuno sente ribollirsi nel petto le passioni dei vecchi rancori. Forse talaltro è tentato di credere che l’odio tramandato di generazione in generazione sia una fiamma che convenga alimentare per nutrire la resistenza. Ma i giovani annunciano che i cardinali e gli arcivescovi di Francia hanno diretto un appello ai francesi invitando il popolo ad amare Dio e la patria. La legge dell’amore è ancora il vincolo più indissolubile che unisca i cittadini nei momenti più gravi e l’amore della patria è subordinato a quello di Dio che vuol dire anche legge di carità e di giustizia verso tutta la fraternità umana. 