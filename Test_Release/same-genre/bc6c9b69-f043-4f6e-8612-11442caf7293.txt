«La vieille France chrétienne ne pardonne pas à ceux qui ont été trop vite riches. Le fond de mortification que la religion a laissé dans le peuple remue toujours quand un financier apparaît dans le prétoire». Le notizie da Parigi ci facevano ripensare a queste parole, scritte da P. Hamp ai tempi non lontani dello scandalo Oustric . La profonda commozione popolare non è spiegabile, né colle sole risultanze concrete dell’affare Stavinski né colla violenta campagna scandalistica della stampa, né collo sfruttamento che ne hanno fatto i partiti politici: tutto questo ha riaperto ed esacerbato la ferita, ma la piaga era più profonda e più antica. È lo sdegno, l’avversione, l’odio, l’invidia anche, i quali agitano e fanno ribellare l’anima del popolo contro i troppo facili guadagni del mondo borsistico e finanziario: il popolo dei disoccupati o dei salari ridotti, il popolo della borghesia in crisi, che s’è vista recentemente caricata di nuovi balzelli, il popolo degl’impiegati che hanno dovuto sacrificare parte del loro stipendio, il piccolo rentier che è in pena per i suoi titoli; tutto questo popolo è preso da un’indignazione irrefrenabile, quando, in occasione di una nuova campagna scandalistica, gli vengono di nuovo fatti passare in rassegna quelle poche centinaia di privilegiati, che «guadagnano» ancora migliaia e migliaia di lire al giorno «trattando» gli affari a base di tantièmes, provvigioni e soldi di presenza. E poiché questi signori vivono in margine alla politica, cioè si servono in genere anche di uomini politici, per comprare colpevoli silenzi o assicurarsi indulgenze e impunità, la razione popolare colpisce subito i governanti, e «governo ladro!» diventa la parola d’ordine d’una campagna, d’una dimostrazione, d’una sommossa. Inutile entrare con ciò nel merito delle accuse concrete, inutile vedere se colle riforme ideate per proteggere il pubblico risparmio o inibire ai deputati di assumere l’assistenza legale in simili affari, il governo abbia mostrato il serio proposito di migliorare i costumi e se colla commissione d’inchiesta abbia dato prova di voler purgare l’ambiente: la folla oramai è in marcia e per trattenerla ci vorrebbe un fatto enorme, sensazionale, che ne potesse calmare d’incanto l’esasperazione. Daladier l’ha tentato, rimovendo brutalmente tutti i capi dei dicasteri comunque implicati, ma proprio questo fatto energico, questa mossa brusca che doveva rassicurare il pubblico, riuscì a farlo infuriare fino al parossismo. Gli è che oramai sulla fiamma dello scandalo soffiavano a pieni polmoni le fazioni politiche e il governo stesso, pur di raccogliere intorno a sé una maggioranza, aveva imposto in pieno il problema del regime. Anche questa però è una parola che in Francia ha ora un duplice senso. Régime per molti repubblicani moderati vuol dire il sistema di governo degli ultimi due anni, l’alleanza cioè dei radicali coi socialisti. Régime abject è invece per l’Action française il regime repubblicano, in confronto della monarchia. Per farsi un’idea dell’eterogeneo conglomerato che costituiva la folla dei dimostranti nella tragica giornata basterà leggere i vari manifesti della vigilia. L’Action française pubblicava un invito a «dimostrare» contro i ladri, e, riferendosi alla rimozione del prefetto Chiappe , scriveva: «Daladier et Frot , à peine ministres, ont révoqué le gendarme pour donner carrière à l’anarchie socialiste et sauver les voleurs francs-maçons». I combattenti Croix-de-Feu pubblicavano una lettera al presidente della Repubblica in cui accusavano il governo di «coups de force quasi dictatoriaux exécutés sous l’influence socialiste». L’«Union nationale des combattants» – come affermò in un ordine del giorno posteriore – intendeva sfilare disarmata e pacificamente al canto della marsigliese, per protestare contro i vergognosi scandali di ogni giorno e nell’ardente desiderio «de voir cesser cet état de choses infect, de voir jaillir toute la lumière et s’accomplir le geste tant attendu, la dissolution de la Chambre» . Invece l’«Association républicaine des anciens combattants» pur annunciando di partecipare alla dimostrazione, dichiarava che protesterebbe contro Daladier, autore della riduzione delle pensioni, ma anche contro Chiappe, protettore di Stavinski e terminava prendendosela col «fascismo» e coll’«imperialismo». Viceversa ancora l’«Unione dei combattenti e mutilati corsi» intendeva protestare contro l’allontanamento di Chiappe, loro conterraneo. Che dire poi dei socialisti e dei sindacati operai che volevano contendere la piazza agl’«imitatori dei fascisti e hitleriani» per difendere la «democrazia e la libertà»? E dei comunisti che dalle colonne della Humanité invitavano gli aderenti a mettersi «à la tête des masses dans la bataille»? Si aggiunga che accanto a questo schieramento politico, più facilmente individuabile, venivano a collocarsi altre forze non così esattamente designate, ma non meno importanti. La «Confédération générale des contribuables» aveva scritto al presidente della Repubblica per chiedere lo scioglimento della Camera e la trasformazione del Senato in «Alta Corte di giustizia», accusando «i ministri-colpo di stato di voler gettare un velo sanguinoso sui loro atti, invece di perseguire i complici d’un bandito, la cui morte sospetta non arresterà né la verità né la giustizia». E questa confederazione, addestrata alle proteste durante la lotta contro le nuove tasse, non predicava al deserto. Più sereno, più dignitoso e più efficace dev’essere stato un altro documento ricevuto dal presidente della Repubblica, la lettera di tutti i presidenti delle Camere di commercio della Francia, la quale, accentuando gli elementi critici della situazione economica, dichiarava, al di fuori di ogni tendenza politica, che «gl’industriali e i commercianti restano profondamente turbati ed inquieti» e fanno appello al capo dello Stato perché metta fine al grave stato di cose. Ma chi non sa che in Francia l’inquietudine per la situazione estera, dopo l’avvento di Hitler, è in continuo aumento, chi non ha avvertito che H. Berenger in Senato, a nome della commissione degli esteri, dichiarava lo stesso giorno della dimostrazione di aver scritto a Daladier per affermare che, nella presente situazione internazionale, nessuna riduzione degli armamenti era possibile? L’ex ministro Paul Reynaud in una discussione in contraddittorio dell’«Alliance démocratique» a Parigi, proprio il giorno 6 aveva detto: «Regardez le monde: l’Allemagne soutient le Japon dans le conflit qui va sans doute éclater au printemps entre lui et la Russie, afin d’avoir les mains libres contre la Russie. Les progrès de l’hitlérisme en Autriche et en Hongrie sont effrayants et l’on peut dire que nous sommes menacés de voir bientôt s’ouvrir à l’Allemagne la route du Danube vers la mer Noire. Et c’est dans des circonstances aussi tragiques que la France est absente de l’Europe!». Da quest’irrequietudine balzava insopprimibile l’appello all’unione, il postulato di un governo di concentrazione, forte dell’appoggio di tutti i partiti e più forte di loro. Di fronte a questo postulato la minaccia pronunciata alla Camera da Blum di voler ad ogni costo «barrer la route à l’offensive de la réaction fasciste» e la ritorsione di Tardieu, il quale accusava il governo di «fascismo» perché impediva alla Camera di discutere, ricorrendo ad un artificio di procedura, appaiono delle pure schermaglie dialettiche poco convincenti. Anche dopo gli scontri sanguinosi i giornali continuarono la loro giostra polemica; quelli di destra: «le gouvernement de M. Daladier a provoqué hier, à Paris, la guerre civile»; quelli di sinistra: «les bandes fascistes ont organisé des émeutes autour du Palais-Bourbon». L’Oeuvre, l’Ere Nouvelle e la République sostengono che il regime doveva difendersi, l’Humanité oltre che coi «fascisti», se la prende colla «démocratie qui se fascise» e si vanta che «Paris ouvrier a riposté!». Ma la maggioranza sente sovrattutto l’orrore del sangue sparso e reclama la conciliazione. Forse qualche giornalista, veemente catone contro i parlamentari, sentirà ora che anche la stampa colla sua violenza verbale s’è fatta complice della violenza materiale che ha costato tante vite. Si ha ora la sensazione che le vittime del conflitto devono essere cadute per la pace, e la tragicità della situazione debba spingere gli uomini divisi da tanti odi, ad incontrarsi un’altra volta come nel 1926, quando Poincaré ristaurò coll’Unione sacra le finanze nazionali. Un altro ex-presidente è chiamato ad un’opera simile. La voce dei morti – innanzi ai quali, come la Francia, tutto il mondo, s’inchina – risuona d’oltre tomba con l’ultimo appello. E difatti si sono riuniti tutti in comitato di salute pubblica, dal centro destro ai socialisti nazionali: non è né l’unione antimarxista invocata da molti in questi mesi, non è nemmeno un’alleanza con un programma di riforme. Il governo avrà da affrontare subito delle difficoltà serie; benché si debba credere che i socialisti, rassicurati dalla presenza del ministero Marquet e dal fatto che all’interno siede il radicale Sarraut , non tireranno troppo la corda. Subito tuttavia ci si chiede di già come un ministero, in cui siede Tardieu, possa tollerare lo sciopero dei funzionari. E arriveremo alle riforme proposte con tanto vigore da Andrea Tardieu? Recentemente Herriot, a proposito appunto delle innovazioni costituzionali chieste dal capo dei repubblicani moderati, lo accusava di «faire acte de condottiere». Tardieu replicava che, al contrario, «c’est barrer la route au condottiere». E tuttavia, nonostante una così netta diversità di visuale bisognerà pure, che trovino le basi di un accordo, almeno riguardo alla possibilità di sciogliere la Camera. L’Heure de la décision è il titolo del recente volume di Tardieu , nel quale sono raccolti i suoi articoli di battaglia, che abbiamo spesso registrato in queste colonne. Quest’ora forse non è ancora giunta. Ma ci si va avvicinando. Gli elementi che trovano ragionevole di riformare o almeno ritoccare la costituzione del 1873, senza scuoterne le basi, introducendo per il Capo dello Stato il diritto di sciogliere la Camera, su proposta del governo responsabile, e riservando al governo il diritto di proporre le spese, crescono e si rafforzano. Il nuovo capo di governo, un «sinistro» anche lui, secondo la terminologia parlamentare, Gaston Doumergue , disse proprio giorni fa: «Les Constitutions ne sont pas des fétiches. Elles doivent évoluer avec les temps». L’Europa assiste con vivo interesse agli sviluppi della situazione francese, ansiosa di vedere se le necessarie innovazioni potranno essere attuate senza ricorrere a colpi di forza e senza suscitare reazioni violente. Ma al di là di quest’esperimento di regime interno, nel quale si tenta di conciliare il sistema parlamentare colla necessità d’una maggiore stabilità e risolutezza del potere, l’Europa e il mondo guardano sovrattutto alla Francia come eminente fattore della politica internazionale, e si augurano ch’essa torni a dare il suo valido contributo all’opera della riconciliazione specialmente europea. 