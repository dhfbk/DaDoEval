ONOREVOLI COLLEGHI! La Commissione parlamentare d’inchiesta sulle gestioni per l’assistenza delle popolazioni e per la ricostruzione delle terre liberate e redente, istituita con la legge 18 luglio 1920, n. 1005, ha domandato le proroga del termine assegnatole per l’esaurimento del proprio mandato. Le ragioni che suffragano la proroga sono state esposte dalla Commissione stessa in una prima relazione annunciata dalla Camera nella seduta del 27 giugno ultimo scorso ed appariscono pienamente fondate. Le indagini da svolgersi nell’ampia e complessa materia, che riflette i servizi di ricostruzione nelle terre liberate e redente nonché l’assistenza ai profughi nelle varie provincie del Regno sono state condotte dalla Commissione con alacrità ed hanno già dato notevoli risultati sia nel senso dell’accertamento delle responsabilità, sia in quello della possibilità di recuperare somme spettanti all’Erario. L’azione svolta dal Genio militare nel Veneto, ed i contratti da esso stipulati, l’opera del Comitato governativo di Treviso e del Commissariato per le riparazioni dei danni di guerra, la liquidazione ed il pagamento dei danni di guerra, le gestioni dei magazzini di materiale per i profughi esistenti in Roma, nel Veneto e in alcune altre provincie, i servizi del pagamento dei sussidi tenuti da vari organi nel centro e nelle varie regioni ove profughi affluirono sono già state oggetto di attente utili ricerche. Si sono già profilati alcuni giudizi di ordine generale sulle varie branche dell’inchiesta: ora il lavoro della commissione tende alla individuazione delle responsabilità, allo studio analitico dei contratti che presentano vizi di forma e di sostanza e quindi possibilità di impugnativa nell’interesse dello Stato, alla revisione ordinata delle singole gestioni. Questa è la fase più importante, perché conclusiva, dei lavori; ed è facile intendere come essa richieda tempo non breve, data l’importanza, la delicatezza e la vastità della materia. La Commissione vostra pertanto è convinta che il termine assegnato dalla legge istitutiva alla inchiesta parlamentare non potesse essere sufficiente, e benché il tempo trascorso sia stato utilmente impiegato occorra proseguire i lavori di indagine e condurli a compimento secondo il piano esposto dalla Commissione d’inchiesta nella sua prima relazione, accordando la domandata proroga fino al 30 giugno 1921. DE GASPERI, relatore. 