In occasione delle «beatificazioni» recenti dei martiri inglesi , due obiezioni si sono riaffacciate nella stampa acattolica e hanno fatto capolino anche in qualche giornale, scritto per lettori cattolici. La prima è che nella storia delle persecuzioni inglesi ai «martiri» cattolici si possono opporre i «martiri» protestanti, e che tanto gli uni come gli altri sono vittime della stessa intolleranza e violenza. La seconda obiezione è quella di carattere più comune e più insidioso, perché sostiene con tutti gli argomenti già usati dai persecutori, che i cattolici periti sul patibolo del Tyburn , vanno considerati come vittime politiche e non come martiri della fede. Riguardo alla prima sarebbe naturalmente inutile discutere con chi non volesse esaminare e giudicare gli avvenimenti con senso storicamente oggettivo, ma guardasse i fatti da un punto di vista retrospettivo, quale è quello ch’è sorto ed è divenuto patrimonio comune della coscienza moderna. Se ci trasferiamo invece nella mentalità giuridica, morale e politica dell’epoca di cui si tratta, l’obiezione si può subito oppugnare vittoriosamente. Quando i Protestanti parlano di martiri, condotti a morte dai Cattolici, intendono ricordare i 280, o, secondo altri, 200 protestanti che attorno al Crammer , il quale ne fu il campione più in vista, subirono il patibolo sotto Maria la Cattolica (1553-1558) . E qui intanto conviene premettere che i Cattolici inglesi contemporanei non hanno mai approvato in pieno e senza riserve la condotta della Regina. È anzi storicamente documentato che il gesuita Alfonso de Castro , confessore di Filippo di Spagna, consorte della Regina, biasimò apertamente come eccessivo il rigore usato contro i protestanti. Si può anche aggiungere che la maggior parte dei giustiziati erano gente di un livello morale assai basso. Ma il punto fondamentale da rilevare è che questi protestanti vennero condannati in base ad antichissime leggi costituzionali del Regno che, accogliendo in sé anche la legislazione contro gli eretici, intendevano difendere l’unità morale e politica dell’Inghilterra. Erano costoro, come scrisse quattr’anni fa il cardinal Bourne , i bolscevichi del tempo che rappresentavano il sovversivismo religioso e sociale. Maria Tudor, per condannarli, non fece che lasciar agire la macchina legale, riconosciuta da tutti come necessaria per la difesa della società. Si aggiunga che quei protestanti si agitavano anche per mutare la successione al trono. A ragione quindi uno storico anglicano moderno ammette che i due terzi delle vittime di Maria la Cattolica sarebbero perite sul patibolo, anche se fosse sopravvissuto Edoardo VI . Tutt’altra invece è la situazione giuridica e morale dei martiri cattolici. Qui si tratta di uomini, i quali rappresentano il più genuino conservativismo inglese, che rimangono fedeli ed ossequienti alle leggi fondamentali dello Stato e che, come uno dei più illustri fra loro, Tommaso Moro, si richiamano nella loro difesa alla Magna charta libertatum , che garantiva anche i diritti e le libertà della Chiesa. Tanto è vero che per colpire questi uomini dell’ordine si dovettero creare apposta delle leggi eccezionali, le quali contrastavano ad atti che da un millennio costituivano parte essenziale della religione degl’Inglesi. E si noti che ancora nel bel mezzo della persecuzione i Cattolici rappresentavano sempre la maggioranza del popolo inglese. Infine il confronto non regge nemmeno per l’estensione e la profondità delle persecuzioni e il numero delle vittime. A buon diritto già nel 1580 scriveva il Campion al generale dei Gesuiti: «… Dei loro “martiri” tacciono ora, poiché noi li superiamo e per la causa per cui soffriamo e per il numero e per la nobiltà della condizione e per l’estimazione pubblica che godiamo. Ad alcuni apostati e ciabattini possiamo opporre vescovi, principi, cavalieri, la nobiltà più antica, la scienza più illuminata …» Si sono fatti diversi calcoli sul numero delle vittime cattoliche durante la persecuzione inglese che si protrasse, sia pure con interruzioni, per un secolo e mezzo, e le cifre sono risultate naturalmente diverse a seconda che vi s’includano in tutto o in parte i morti delle repressioni armate e le migliaia d’Irlandesi, massacrati sotto il Cromwell . Ma anche senza precisare una cifra, rimane acquisito alla storia che il numero delle vittime dell’Anglicanesimo regio supera di decine di migliaia quelle dei regimi cattolici dell’Europa intiera sommate assieme, anche se fra quest’ultime si voglia tener conto degli Ugonotti caduti nella notte di San Bartolomeo , i quali però non furono vittime di persecuzioni legali, ma delle passioni popolari. La storia imparziale è quindi costretta a far giustizia del contrapposto artificioso creato fra la «bloody Mary» e la «good Queen Bess» (Maria la sanguinaria e Elisabetta la buona) e l’elevazione agli onori degli altari di tante vittime dello scisma inglese ricorderà agli apologisti del Cattolicismo che alle accuse d’intolleranza lanciate contro la Chiesa, dall’enciclopedismo in qua, si può e si deve opporre questa lotta secolare per la libertà di coscienza che i nostri confratelli inglesi sostennero con tanta gloria e a prezzo di tanto sangue. Alla seconda obiezione si può rispondere con una questione di diritto e una di fatto. Non v’ha dubbio anzitutto che tutti i teologi e i canonisti del tempo attribuivano al Papa il diritto di deporre i principi in forza della pienezza dell’autorità apostolica. Per l’Inghilterra in particolare si aggiungeva il rapporto di vassallaggio in confronto alla Santa Sede, cosicché Pio V nella sua bolla di scomunica contro Elisabetta non esitava a dichiararla «decaduta da ogni presuntivo diritto al Regno e in genere a ogni dominio, dignità e rango» e a «svincolare per sempre tutti i nobili, i sudditi e popoli… e tutti gli altri che le giurarono fedeltà, da tale giuramento e da ogni obbedienza e dovere». Ne risulta che ogni cattolico che si fosse rifiutato d’obbedire alla Regina anche in cose meramente politiche, avrebbe agito secondo la coscienza giuridica dei tempi. Una resistenza passiva bene organizzata della enorme maggioranza della popolazione contro i soprusi e gli atti di tirannia avrebbe forse salvato la Chiesa cattolica inglese. Comunque gli ultimi a scandalizzarsene dovrebbero essere gli odierni anglicani. Non esiste presso di loro ancora ai giorni nostri una Costituzione che impone al Re di essere protestante? Non esiste cioè, secondo il diritto costituzionale inglese, un patto fra il popolo e il Re, per il quale il Re non può abbandonare la religione anglicana, a scanso di perdere il trono? Rapporti analoghi esistevano anche ai tempi di Elisabetta, solo che, il patto costituzionale riguardava allora la Chiesa cattolica. In qual modo si procederebbe oggidì in caso di rottura del patto, che è pur sempre vivo, come dimostrarono in tempi recenti le minacce dei Protestanti dell’Ulster , non sappiamo, perché la procedura non è prevista. Ma nel seicento la procedura era chiarissima. Chi doveva dichiarare se la Regina aveva abbandonata o meno la Chiesa cattolica se non il capo universale della stessa Chiesa, il Papa? Una volta fatto questo, mediante la scomunica, lo svincolamento da ogni obbligo d’obbedienza e di fedeltà non era che la sua logica conseguenza. Ciononostante il fatto storico incontestabile è che i Cattolici inglesi non rinnegarono politicamente la regina Elisabetta. Pur avendo chiara coscienza del loro buon diritto, preferirono concentrare la loro resistenza nei soli caposaldi religiosi. Era generale opinione fra loro che la bufera passerebbe senza lasciare danni irreparabili. Molti per un certo tempo sperarono nell’avvento di Maria Stuarda, molti altri, servendo con fedeltà la Regina in guerra e in pace, confidarono di renderla propizia al Cattolicismo. Così si spiega che i Cattolici inglesi si arruolarono nell’esercito di Elisabetta e che il capo della flotta vincitrice della grande Armada di Filippo II, Sir Howard , era cattolico. Lo stesso C. Campion, nel suo processo, dichiarò d’aver consigliato al cardinale di Santa Cecilia di voler ottenere l’attenuazione della bolla nel senso di ammettere il riconoscimento di Elisabetta; ciò che in via di fatto venne anche ottenuto. Così l’accusa di fellonia e di alto tradimento lanciato durante la persecuzione contro i Cattolici non fu che un trucco per nascondere dietro formole politiche le mire settarie e l’odio antipapale. I martiri inglesi sono dunque martiri della libertà di coscienza. Invano i Protestanti cercano liberarsi da codesti luminosi testimoni della loro intolleranza religiosa, che ora sorgono a nuova gloria. I Cattolici, spinti da un secolo sulle difese, dagli attacchi dell’enciclopedia e del liberalismo anticlericale, possono oggi passare all’attacco alla loro volta. Quando nel 1634 una piccola schiera di cattolici inglesi, al comando di Sir Calvert, divenuto poi Lord Baltimore , approdavano nella Virginia per cercarvi, oltre la terra, la libertà di vivere secondo la religione dei padri, e fondarono la colonia del Maryland, colonia-madre degli Stati Uniti, essi portavano in cuore l’esempio dei martiri e nella mente il monito di tante lotte per la libertà della fede. È all’opera loro che la grande Repubblica deve il merito d’aver resistito allo spirito d’intolleranza e alle velleità persecutorie del puritanesimo anglo-americano. 