In esecuzione al regio decreto 27 novembre 1919 sulla regolazione della valuta da domani, 25 febbraio 1920, si dovrebbe cominciare a onorare gli affidavit, corrispondendo ai loro detentori un ulteriore importo in ragione di L. 20 su cento corone presentate a suo tempo al cambio in lire. Abbiamo detto: «si dovrebbe». Infatti, leggiamo sui giornali di Trieste che colà, in conformità delle tassative disposizioni del succitato regio decreto si è tutto regolarmente disposto perché da domani, continuando fino al più tardi, al 15 aprile prossimo, negli uffici e secondo i numeri d’ordine dei buoni, preventivamente designati e resi di pubblica ragione, abbiano luogo i pagamenti sugli affidavit. Ma, d’altra parte, per Trento e per il Trentino, al pubblico, né direttamente né a mezzo dei giornali, fino a questo momento – cioè fino a meno di ventiquattr’ore prima del momento in cui si dovrebbero iniziare i pagamenti – nulla è stato disposto. Molti interessati si sono rivolti a noi, per saperne qualcosa. Noi ci siamo messi con tutta coscienzia e buona volontà in cerca di informazioni… Ma, in verità, siamo in grado di dire ben poco. È certo che i detentori di libretti a risparmio sui quali a suo tempo fu segnata la conversione delle corone in lire in ragione del 40 per cento, presentandosi alle banche e alle casse rilasciatarie dei libretti avranno il diritto di farsi segnare l’aumento del 20 per cento di cui hanno diritto. Sembra anche che, da domani, e «per Trento città» si inizieranno i versamenti sugli affidavit liberi in possesso di cittadini e di enti locali, sebbene né ufficialmente né ufficiosamente nulla sia stato comunicato. Ma… e per il resto della regione? Silenzio perfetto! Poiché non è il caso, questa volta, di dare la colpa al solito governo – tanto vero, che sotto lo stesso governo a Trieste si può far rispettare la legge come non la si può far rispettare a Trento – conviene pensare che ci troviamo di fronte ad un’altra negligenza, per dir poco, degli uffici burocratici cui incombe il dovere di dare esecuzione al regio decreto 27 novembre 1919. Non facciamo per oggi commenti. All’ultimo momento, interpellata la locale Delegazione del Tesoro, ci fa sapere che, in conformità del regio decreto 27 novembre 1919, il versamento suppletorio del venti per cento a saldo cambio della valuta austriaca, si incomincerà ad effettuare da domani, 25. In giornata, verranno rese note le disposizioni relative alle modalità dei pagamenti. 