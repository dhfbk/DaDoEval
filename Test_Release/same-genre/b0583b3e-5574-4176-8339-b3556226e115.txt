L’onorevole Cerreti era alto commissario presso la Presidenza del Consiglio, quindi mio diretto collaboratore. Permetta che io esprima il mio grande stupore che di un addebito così grave contro il ministro dell’Interno, non mi abbia mai fatto il minimo cenno, e mi pare che il tempo ci sia stato, come c’è stato il tempo di fare fotografie e di documentarsi. Mi pare che era nella logica e nel dovere dei rapporti di solidarietà ministeriale riferire la cosa al Presidente del Consiglio, il quale oggi sarebbe in grado di stabilire le responsabilità altrui e di assumere anche le proprie. In secondo luogo, mi pare di dover constatare che già l’onorevole Cerreti, nella sua dichiarazione ulteriore, ha attenuato e modificato la sua accusa che, nel primo momento, come l’avevamo compresa qui, era molto più grave. In terzo luogo, mi pare che, di fronte ad un’accusa lanciata comunque genericamente e non ancora precisata, non possiamo parlare di inchiesta o di responsabilità: fino a prova contraria l’onorevole Cerreti faceva parte di un Ministero da me presieduto nella supposizione che fossimo gente onesta, e quindi la presunzione è che noi non avevamo né abbiamo commesso scorrettezze. Bisogna dimostrare il contrario e l’onere della prova incombe all’accusatore. Noi non possiamo lasciar sorgere il dubbio, col nostro contegno, che questa accusa possa avere un manifesto fondamento. Io non lo credo, perché conosco personalmente il ministro dell’Interno quale uomo di onore. (Commenti a sinistra). Si tratta dell’onore di una persona e non della crisi di un Governo: avete cento maniere per provocare una crisi di Governo! (Applausi al centro). Io non credo e non posso credere, fino a prova contraria, che il ministro dell’Interno abbia mancato alla correttezza e, in genere, al suo dovere. Se l’onorevole Cerreti, il quale evidentemente ha avuto quelle informazioni per la carica che rivestiva e quindi in un momento di corresponsabilità ministeriale (applausi al centro), se l’onorevole Cerreti vuol fare cosa utile al paese e direi anche di riguardo all’onestà delle persone, egli ha il dovere, se non vuol farlo direttamente con il ministro Scelba , di portare a me i documenti. (Applausi al centro e a destra – Vivissimi rumori a sinistra – Scambio di apostrofi fra la sinistra e il centro). [De Gasperi riprendeva la parola per chiarire la differenza tra il caso in esame e la presunta analogia con il caso Centurione-Giolitti, risolto tempestivamente, citato dall’onorevole Mazzoni]. Mi duole per il precedente storico ricordato dall’onorevole Mazzoni , ma richiamo l’attenzione dell’Assemblea sulla completa mancanza di analogia tra i due casi. Qui si tratta di responsabilità ministeriale, quindi di una cosa di cui è responsabile il Ministero in pieno, e soprattutto il suo Presidente (interruzioni a sinistra); quindi di un atto avvenuto nell’amministrazione attraverso un ministro e per intervento di un ministro. Qui l’accusatore era anche membro dello stesso Ministero. A parte l’osservazione che io ho fatto e che mi pareva logico e doveroso per l’onorevole Cerreti, se avesse avuto sospetti o prove, di darne notizia al capo del Ministero, io ho constato: 1) che si tratta di responsabilità ministeriale e che primo responsabile di questo è il Consiglio dei ministri e che il Consiglio dei ministri deve avere il rapporto (commenti a sinistra); 2) che non intendo escludere qualsiasi inchiesta o qualsiasi commissione. Non lo potrei fare, ma non desidero di farlo. Soltanto c’è una graduatoria che è necessaria. L’accusa è venuta dall’onorevole Cerreti, che ha precisato fino ad un certo punto. Le prove non le ha presentate. Egli ha il dovere di precisare l’accusa in modo che al più presto, magari domattina, il ministro accusato sia in grado di rispondere (proteste a sinistra) e solo quando questa risposta apparisse all’Assemblea insufficiente, allora vi sarebbe ragione di domandare l’inchiesta. (Applausi al centro e a destra – Commenti a sinistra). [De Gasperi prendeva la parola per chiedere nuovamente che l’onorevole Cerreti depositasse la documentazione comprovante le accuse rivolte a Scelba]. La responsabilità è senza dubbio ministeriale, perché si tratta di responsabilità assunta come ministro: questo per rispondere a chi ha obiettato che non può trattarsi di responsabilità ministeriale. La responsabilità è senza dubbio ministeriale, perché è assunta direttamente o indirettamente da chi agisce come ministro. Non c’è dubbio. Secondo: credete voi che sia possibile fare un’inchiesta parlamentare in presenza del ministro, allo stesso posto, circa l’attività da lui stesso svolta durante un altro Ministero? Vi dico, quindi, che è materia di inchiesta parlamentare, come è previsto dalla legge. lo sono disposto ad accettare l’inchiesta parlamentare, per mio conto; ma vi propongo di fare ragionevolmente un tentativo di chiarire lo stato della questione in confronto dell’onorevole Scelba, attraverso il Presidente dell’Assemblea. Vorrei pregare l’onorevole Cerreti di consegnare al Presidente dell’Assemblea il documento e il Presidente di dare notizia all’onorevole Scelba dei dettagli di questo documento, perché l’onorevole Scelba anche domani possa rispondere all’Assemblea, e allora l’Assemblea potrà decidere e deliberare con coscienza se si debba fare una inchiesta parlamentare, o meno. (Applausi al centro e a destra). [Nel corso del dibattito sulle misure da adottare, De Gasperi ribadiva la sua contrarietà alla nomina di una Commissione e insisteva sulla necessaria consegna della documentazione in possesso dell’onorevole Cerreti]. Se non mi inganno, l’ordine del giorno Benedetti invoca una Commissione generica da nominarsi dal Presidente. Ora, questa è una proposta la quale sbocca nella nomina di una Commissione straordinaria, che non è prevista dal Regolamento; Commissione straordinaria, di cui abbiamo visto come sia difficile stabilire l’oggetto dell’esame e la procedura dell’indagine in un caso recente. (Commenti a sinistra). È evidente che questa non è una procedura che si possa immaginare così rapida come nel caso Centurione. Si tratta di un’indagine sopra la responsabilità ministeriale. Voi ricordate come l’altra volta, nella discussione iniziale, prima della nomina della Commissione proposta dall’onorevole Natoli, si sia dibattuta molto la questione, perché si distingueva nettamente fra quella che era la responsabilità solidale ministeriale – per la quale è previsto un metodo – e quella che poteva essere l’accusa privata, la compatibilità o l’incompatibilità di un deputato. Si è fatta una netta distinzione. In realtà poi avete visto come per la «Commissione degli Undici» sia stato difficile rimanere su tale terreno. Ora, è inutile che ci imbarchiamo di nuovo in una identica impresa. Noi daremmo un cattivo esempio e trascineremmo le cose in un marasma, proprio in un momento in cui siamo qui a difenderci sulle comunicazioni del Governo da una opposizione che mi pare abbastanza armata e non ha bisogno di armi straordinarie. Quindi non faremmo che complicare una situazione abbastanza tesa. Io vi propongo di nuovo di accettare quel suggerimento che avevo dato, che mi pare onesto. (Commenti a sinistra). Io propongo che questa sera l’onorevole Cerreti consegni al Presidente i documenti. (Proteste e rumori a sinistra). [Interveniva nella discussione anche il presidente Terracini, per riassumere le diverse posizioni emerse nel confronto e restituire, poi, nuovamente la parola a De Gasperi]. PRESIDENTE. Onorevoli colleghi, abbiamo tre proposte concrete: la prima del Presidente del Consiglio; la seconda dell’onorevole Benedetti; la terza dell’onorevole Giannini. La proposta del Presidente del Consiglio è questa; che si depositino al banco della Presidenza i documenti. (Commenti). La Presidenza ne prenda visione, e comunichi al ministro dell’Interno il loro contenuto, in modo che esso possa domattina dinanzi all’Assemblea confermare o smentire la validità dei documenti stessi. Vi è poi la proposta dell’onorevole Benedetti che vuol porre in essere un meccanismo simile a quella che noi chiamammo «Commissione degli Undici». Vi è infine la proposta dell’onorevole Giannini accettata dall’onorevole Gronchi e dall’onorevole Valiani, che si proceda alla nomina di una Commissione d’inchiesta parlamentare sulla base della proposta di legge che l’Assemblea discuterà ed approverà. DE GASPERI. Chiedo di parlare. PRESIDENTE. Ne ha facoltà. DE GASPERI. Ho fatto prima un appello al mio antico collaboratore onorevole Cerreti di dare occasione di risolvere in tutta equità e tutta calma la questione, mettendo a disposizione del Presidente dell’Assemblea il documento, e dando possibilità al ministro dell’Interno di rispondere entro domattina. Con ciò non si preclude qualsiasi possibilità, anche quella dell’inchiesta parlamentare perché penso anch’io che se un’inchiesta va fatta, questa inchiesta debba essere quella parlamentare, per l’argomento di cui si tratta e per le responsabilità di chi è in causa. Quindi se il mio suggerimento non è stato accolto, lo faccio di nuovo. Credo che sarebbe un errore ricorrere ad una procedura di slealtà, portare le cose in lungo, nel momento in cui altre discussioni ed altri dibattiti saranno vivi. Non si sottrae nulla al giudizio dell’Assemblea, perché domani potrà riprendere la discussione. Comunque, se questo suggerimento non viene accolto non ho nessuna difficoltà che si presenti la proposta di legge per l’inchiesta parlamentare . 