Da quando nel 1934 il parlamento del Granducato di Lussemburgo dovette occuparsi della convalidazione o meno dell’unico e primo deputato comunista , rimase all’ordine del giorno nel Granducato la questione se si dovessero proibire e rispettivamente sciogliere le organizzazioni bolsceviche. Nel ’34 il mandato venne aggiudicato ad un socialista e poi la questione sarebbe rimasta forse a dormire, se frattanto non si fosse annunciato un nuovo partito detto «democratico nazionale» venuto dal seno dei cattolici e, all’apparenza, cugino germano del rexismo belga. Da quel momento anche i liberali e qualche socialista cominciarono ad interessarsi del vecchio progetto di «difesa costituzionale» e così dopo molte discussioni e rettificazioni il 23 aprile scorso veniva votata dalla Dieta con 34 voti contro 19 la legge per la «difesa dell’ordine politico e sociale». Il suo primo articolo è così concepito: «Il partito comunista è disciolto ed è interdetta l’attività delle associazioni o dei gruppi affiliati direttamente ed indirettamente all’internazionale comunista. Saranno egualmente sciolti per decisione del governo tutti quegli altri gruppi o quelle associazioni che sotto qualsiasi nome mirino a cambiare la Costituzione o ad ostacolare il libero funzionamento degli istituti costituzionali, sia con le violenze e le minacce, sia con la formazione di forze armate o paramilitari». Questa legge per venire applicata dovette venire sottoposta anche al «referendum» ed il giorno 6 luglio, contemporaneamente alle elezioni parziali, si ebbe il verdetto popolare. Ora mentre nelle elezioni dei deputati la maggioranza cattolico-liberale riuscì vittoriosa, nel voto invece di «referendum» solo il 47,50 per cento degli elettori si pronunciarono in favore. La legge è quindi annullata e l’attuale ministero dovrà cercare altri metodi per difendere la Costituzione. È interessante riassumere gli argomenti usati nella campagna pro e contro la tesi governativa. La maggioranza cattolico-liberale argomenta semplicemente così: il partito comunista tende a rovesciare con la violenza la Costituzione, quindi è incostituzionale e non può pretendere di usufruire delle libertà garantite dalla Costituzione agli altri gruppi e partiti che si muovono nel quadro della Carta fondamentale. Il peggior nemico della libertà è il disordine che s’appoggia sulla violenza e conduce alla distruzione di tutte le libertà. La libertà in uno Stato organizzato deve sottomettersi all’ordine sociale costituito e coordinarsi con le sue esigenze. La misura che colpisce oggi i comunisti potrà colpire domani un altro movimento di estrema destra, la cui dottrina ed azione tendesse a mutare con la violenza le istituzioni costituzionali. Gli Stati, disse fra l’altro un oratore della maggioranza, non hanno il dovere di garantire costituzionalmente il proprio suicidio. Inoltre sussiste una circostanza particolare riguardante il Lussemburgo, cioè che esso non può contare su grandi forze militari per mantenere l’ordine in caso di torbidi seri. A tale ragionamento i socialisti, e parte dei liberali, opponevano la pregiudiziale che la legge eccezionale lede la Costituzione, crea il delitto d’opinione e di associazione, confonde gli attributi del potere esecutivo con quelli del potere legislativo. Da questa parte si faceva anche agitare lo spauracchio del nazismo al quale tale legge avrebbe aperto la porta. Fu facile al capo del governo Bech di rispondere che anzi la nuova legge mirava alla difesa del regime democratico e che essa garantiva l’indipendenza lussemburghese. Comunque, si vide nella votazione che la paura di aprire le porte all’arbitrio governativo fa recedere od esitare anche persone che nella loro famiglia o nella loro società locale applicherebbero le norme del senso comune. È la stessa diffidenza, lo stesso sospetto che si fanno sentire attualmente nel Belgio e nella Francia contro le ragionevoli proposte di deferire ai magistrati e non ai giurati i delitti di stampa. Nonostante questo scacco lussemburghese, è certo che, politicamente parlando, i comunisti sono in questi ultimi tempi in regresso. Lo hanno dimostrato anche le elezioni olandesi. Mentre i voti cattolici da 1.037.000 nel 1933, sono cresciuti a 1.169.000 e cresciuti sono pure i socialisti-socialdemocratici, i radicali e i democristiani, i comunisti invece che nel 1935 avevano quattro mandati, nel ’37 ne conquistano solamente tre. Vero è che anche il movimento nazionalsocialista che nel 1935 nelle elezioni provinciali aveva riportato quasi 300.000 voti quest’anno non ne raggiunse che 161.000! L’attuale capo del governo Colyn ha commentato il risultato delle elezioni dicendo che il popolo aveva voluto affermare «come la forte autorità dello Stato debba accompagnarsi col mantenimento completo delle nostre libertà radicate nella storia del popolo dei Paesi Bassi». I cattolici con la loro sapiente organizzazione hanno dimostrato un’altra volta di essere il più forte baluardo contro il comunismo e contro ogni estremismo e il Maasbode , il grande giornale dell’Olanda, rileva a ragione che essi hanno seguito compatti la direttiva del loro movimento cattolico-sociale sotto l’ispirazione dell’episcopato. La persecuzione dei cattolici in Germania ha veramente assunto aspetti impressionanti. Da una coraggiosissima predica del vescovo di Münster von Galen si viene a sapere che i giornali ecclesiastici diocesani dovettero venir sospesi, perché il ministero di propaganda esigeva che stampassero un trafiletto sui processi contro il buon costume, che conteneva una denigrazione infondata del clero e della Chiesa. Sarebbe stato, disse il vescovo, una viltà ed un disonore abbassarsi a stampare la notizia come veniva imposta. Al rifiuto, il ministro della propaganda rispose col sopprimere la stampa diocesana. Il bollettino ufficiale della diocesi venne confiscato e proibito per tre mesi perché diffondeva l’enciclica. Con la sola eccezione di tre, tutte le stamperie e società editoriali cattoliche che avevano stampato l’enciclica vennero espropriate dallo Stato, tra le quali anche l’antica stamperia Regensberg. Siccome i cattolici ricorrono a dei ciclostili od a simili apparecchi, pare imminente anche il sequestro di tali macchine. Il vescovo von Galen ricordò poi che da due anni nella sua diocesi sono proibite le società operaie e fu confiscata la loro proprietà. In molti luoghi si cacciarono dagli orfanatrofi_cattolici le suore. Al vescovo stesso si proibì la ispezione dell’insegnamento religioso nelle scuole, e nelle scuole cattoliche della città di Münster vennero introdotti degli insegnanti che erano usciti dalla Chiesa. Intanto dappertutto i processi si moltiplicano, e dobbiamo ancor prendere nota della condanna a sette mesi di prigione del prof. Schmidling , il noto autore della Storia dei Papi, in continuazione di quella del Pastor, e già professore di missionologia a Münster. Egli aveva osato dire, conversando in un treno, che in Germania non vi era più giustizia! Alla persecuzione i cattolici oppongono una grande resistenza morale. Rarissimi sono i casi, come quello del sacerdote prof. Kober, finora docente nelle scuole magistrali di Pasing, sospeso «a divinis» per la sua critica contro l’enciclica e le decisioni dell’episcopato tedesco. Le masse manifestano invece una grande compattezza sfidando derisioni e sospetti, come si vede nelle recenti processioni del Corpus Domini. Alla processione con fiaccole della congregazione mariana di Monaco, tradizionale da più di cent’anni, parteciparono 5600 uomini. La processione del Corpus Domini a Monaco contava 17850 persone. Nonostante mancasse quest’anno tutto l’apparato militare e fossero proibite le bandiere delle associazioni e i «colori degli studenti», la grande massa seguendo il cardinale Faulhaber che portava il Santissimo volle dimostrare che Monaco è sempre una città cattolica. Altro sintomo rilevato in una corrispondenza alla Reichspost: in Berlino la colletta nelle chiese per inviare i fanciulli cattolici alle colonie estive cattoliche fruttò quest’anno dieci volte tanto la somma raccolta l’anno scorso. Ciò vuol dire che i cattolici colgono qualunque occasione per dimostrare che si mantengono fedeli agli antichi ideali. Il 30 maggio il partito popolare conservativo della Svizzera celebrò in Lucerna il 25° anniversario della sua esistenza . I lettori che hanno visitato la bella sala svizzera nell’Esposizione della Stampa ricordano di aver viste rievocate le figure di Giorgio Pithon, di Baumberger , Feigenwinter, Decourtins, cardinal Mermillod ecc. e sanno che il movimento politico cattolico in Svizzera risale ben più addietro, ai primi anni cioè dopo il ‘70, quando il Kulturkampf li costrinse a partecipare in massa alla vita pubblica per difendersi contro gli attacchi dell’anticlericalismo. Tutti ricordano anche il movimento dottrinale e associativo che fece capo a Gaspare Decurtins, all’Unione di Friburgo e in genere al movimento cristiano-sociale . Le attività politiche però non avevano in questo periodo che un’organizzazione cantonale e fu soltanto 25 anni fa che i partiti locali si federarono nel “partito popolare conservativo”. Si disse conservativo invece di cattolico, perchè alcuni partiti cantonali contenevano anche delle frazioni protestanti. L’articolo 1 dello statuto federativo suona infatti: «Il partito conservativo popolare è l’organizzazione dei cattolici della Svizzera e dei loro compagni di pensiero politico di altre confessioni per agire nel campo della politica federale secondo il proprio programma». In questo partito confluiscono due correnti principali: i conservativi che hanno le loro cittadelle nei vecchi cantoni cattolici ed i cristiano-sociali che si trovano nella Svizzera orientale e specialmente nelle grandi città industriali in mezzo ai protestanti ove resistono all’invasione degli estremisti. Come è noto i cattolici hanno due rappresentanti nel consiglio federale, Motta il festeggiato presidente di ques’anno, ed il consigliere Etter . Raimondo De Becker pubblica nella Vie Intellectuelle un interessante articolo sul futuro movimento politico sociale belga che egli augura si sviluppi attorno a Van Zeeland. Il programma di questo movimento è di «consolidare la libertà rafforzando l’autorità» e a tal fine dovrà servire anche la riforma dello Stato che Van Zeeland ha solo annunciato, ma non ancora definitivamente elaborato. Questo programma, come è noto, prevede anche lo sviluppo delle organizzazioni professionali e il controllo sulle industrie monopolizzate e, fino ad un certo punto, sulla stessa organizzazione del credito. Tuttavia, dice ad un certo punto il De Becker, il Belgio «non intende avere una concezione ingenua e idealista della libertà. Un paese non può vivere e le libertà concrete non possono fiorire e svilupparsi che se al governo del paese presiede una concezione determinata del bene comune, una gerarchia determinata di valori. È impossibile di lasciare agire coloro che mettono in causa gli stessi fondamenti della società». Dopo questo accenno diretto contro il comunismo e un pochino anche contro il rexismo, il giovane scrittore conclude: «Noi cattolici belgi conosciamo la nostra responsabilità per quello che riguarda l’avvenire del nostro paese e, per suo mezzo, dell’Europa intiera. Noi crediamo che la partita che è in giuoco ha un significato che sorpassa di gran lunga le nostre frontiere. Essa mette in causa i valori morali cristiani e i valori temporali di ispirazione cristiana… è per questo che noi non domanderemo mai abbastanza ai nostri fratelli nella fede, di Francia e d’altrove, di aiutarci in questa lotta coi loro sacrifici e con le loro preghiere…». Dopo l’appello all’unità del cardinale arcivescovo di Parigi si discute parecchio nella stampa cattolica francese sui modi e sulla misura della possibilità di un fronte cattolico comune. Intanto però le novità che si susseguono rapidamente nella organizzazione della stampa conservatrice non sembrano certo contribuire ad una formazione più omogenea. L’Echo de Paris , giornale che se non può venir qualificato come «cattolico in senso stretto» si dedica però anche alla difesa degli interessi religiosi, ha perduto per ragioni di carattere economico tutto il suo stato maggiore di collaboratori sotto la direzione di Henri Simond. Questi stessi collaboratori, tra i quali vi sono alcuni nomi di scrittori cattolici di certa fama come il Madeleine , il generale Castelnau , Roberto d’Harcourt ed altri, hanno fondato un nuovo giornale, L’Epoque , con lo stesso programma e contando sulla stessa massa di lettori dell’Echo de Paris, il quale dal canto suo ha imbarcato nuovi redattori di estrema destra. Quasi contemporaneamente l’onorevole Le Cour Grandmaison , il deputato cattolico d’origine realista di cui ultimamente abbiamo segnalato il grande successo parlamentare, entra nella redazione del Figaro, diretto da Lucien Romier colla collaborazione di Vladimir D’Ormesson. Aggiungiamo che la democratica cristiana Aube, in una tenace campagna di due mesi, ha ottenuto 10.000 nuovi abbonamenti. Ma sono sforzi isolati di fronte alla stampa avversaria che lavora con metodo e con impulso ordinato ed unitario. L’Humanité ha reso pubblico il suo bilancio dal quale risulta che la tiratura media dell’anno 1934 era di circa 201.000 esemplari quotidiani, mentre nel 1936 ha raggiunto la cifra di 329.022; nel marzo del 1937 le copie quotidiane erano già 422.234. Se si pensa che in quest’ultimo periodo i grandi giornali di informazione come l’Intransigeant e Paris Soir devono lottare col nuovo grande giornale della sera, a sfondo comunista, recentemente fondato, Ce Soir , bisogna deplorare che i progressi nel campo avversario siano ben maggiori e che i cattolici francesi non riescano a trovare nelle necessità della difesa l’unità di uno sforzo che corrisponda veramente al loro rinnovato e altissimo potenziale intellettuale e letterario. Rispondendo all’appello d’un certo numero di spagnoli residenti in Francia, è stato fondato un «Comité français pour la paix civile et religieuse en Espagne» . Sorto da iniziative cattoliche, è aperto non solo ai cattolici, ma anche a coloro le cui credenze, o almeno il loro rispetto, alla libertà di coscienza danno un’importanza particolare alla pace religiosa, elemento essenziale della pace civile. Questo comitato si tiene lontano dai partiti politici. È in tale qualità, e soltanto per contribuire a ciò che può servire alla pacificazione, che si è costituito e che agirà. Esso si propone principalmente, di cooperare fin d’ora, secondo i diversi casi particolari che possono presentarsi, a iniziative per rendere meno inumane le conseguenze della guerra, o di provocare tali iniziative. Si propone pure, al termine delle ostilità, d’appoggiare gli sforzi degli uomini di cuore che vorranno risparmiare rappresaglie alla popolazione. Ma un’altra soluzione dev’essere presa di mira (dice sempre il comunicato alla stampa) ed è quella d’una pace che non sia ottenuta dalla sola forza delle armi, e alla quale potrebbero cooperare gli Stati, offrendo il loro concorso in nome della comunità internazionale… Il comitato ha l’intenzione di mettere allo studio le difficili questioni sollevate da tutti i progetti di questo genere, in particolare da ogni progetto di mediazione che, per rispettare i diritti del popolo spagnolo come per avere una vera efficacia, dovrebbe, in ogni caso, porre il paese nelle condizioni di esprimere e di realizzare liberamente la sua volontà. Il comitato intanto si propone innanzi tutto, secondo le possibilità: a) di aiutare le opere di umanità che possono essere intraprese in un territorio straniero; b) di agire su l’opinione pubblica internazionale lottando contro ogni tendenza che esasperi gli odii sollevati ovunque da questa guerra, applicandosi a suscitare uno stato di spirito favorevole a un’azione pacificatrice; e) di agire eventualmente sui governi degli Stati europei per via parlamentare o attraverso pratiche dirette. In quanto alla pacificazione religiosa, dice l’appello, ciò che importa sovratutto è che in questa opinione internazionale si manifestino delle potenti correnti in favore del rispetto della libertà religiosa e della libertà di coscienza e che vi sia anche resa testimonianza della trascendenza del Cristianesimo di fronte all’ordine temporale e politico . Questo appello è firmato da un consiglio di direzione del comitato, così composto: Mgr. Beaupin , Georges Duhamel , De Fresquet, Daniel Halevy , Louis Le Fur , Jacques Maritain, Louis Massignon , Francois Mauriac, Emmanuel Mounier, Paul Vignaux , Claude Bourdet . 