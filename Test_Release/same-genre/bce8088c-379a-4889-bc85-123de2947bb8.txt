Quando leggo i discorsi dei membri del governo laburista inglese io non trovo che ben poche cose con le quali non sarei d’accordo e moltissime che mi trovano perfettamente consenziente. Questo è stato il suo commento quando gli ho fatto notare che ci sono ancora alcune incomprensioni in Inghilterra circa il suo Partito democratico cristiano, la cui vittoria schiacciante nelle elezioni dell’altro mese fu una svolta nella situazione politica postbellica dell’Europa. Il mio partito fra il giugno ’46 e l’aprile 1948 guadagnò sul totale dei voti il 13,2 per cento, specialmente, ma non esclusivamente dalla destra. I partiti di sinistra perdettero insieme circa il 5 per cento. Precisamente esiste nel nostro partito una importante ala sindacalista i cui esponenti, se venissero in Inghilterra, sarebbero certamente attivi nel vostro movimento laburista. Comprendo, naturalmente, perché il Partito laburista simpatizza specialmente con i socialisti democratici in Italia. Mi spiace tuttavia di vedere che una sistematica propaganda la quale ha cercato di farci passare come «reazionari» e «semi-fascisti» ha sortito qualche effetto. Abbiamo sperimentato, negli anni recenti, una confusione completa intorno alle più semplici idee tradizionali e valori umani, come risultato della propaganda totalitaria. Hitler e Mussolini pretesero che i loro regimi comprendessero una reale democrazia e il vero socialismo. Stiamo sperimentando adesso la stessa cosa dall’altra parte. Chiunque non va a cadere nel Cominform è «reazionario» oppure «fascista». Ma più dei due terzi della nazione italiana ha dato prova, il 18 aprile, di non essersi lasciata abbindolare da questa pretesa. È nostro compito ora di convincere l’altro terzo, per mezzo delle nostre realizzazioni. Ho domandato al presidente se poteva difendersi su questo punto. Ecco quello che mi ha detto: senza l’aiuto del programma di ricostruzione europea non sarebbe mai divenuto possibile affrontare le riforme sociali, soprattutto la riforma agraria che le classi più povere della nazione italiana, specialmente nel Sud, hanno diritto d’attendersi. Queste riforme saranno d’ora innanzi affrontate dal nuovo gabinetto di coalizione. Certamente incontreremo opposizione da parte degli interessi costituiti e dei circoli privilegiati. Io spero d’aver ragione di tale resistenza non soltanto con la forza della legge ma anche insistendo che la proprietà ha una funzione sociale da assolvere. Circa la riforma agraria, noi dobbiamo realizzarla in modo tale da distribuire soltanto la terra che può essere coltivata, terra che è stata resa coltivabile con bonifiche, irrigazione, costruzione di strade e di fattorie. Non vogliamo una riforma da demagoghi, ma un completo rinnovamento della proprietà terriera, che trasformerà i braccianti in piccoli proprietari liberi. Dovunque non sia possibile la divisione della terra per specifiche condizioni di cultura, vogliamo che divengano partecipi sia della direzione che dei profitti. Nel campo industriale potrei ricordare il fatto, assai poco compreso fuori d’Italia e anche dentro, che più di metà di tutte le aziende e di servizi pubblici è già completamente nazionalizzata [o] semi-nazionalizzata, cioè a dire sotto il controllo dello Stato. Ho pregato l’on. De Gasperi di parlarmi dei rapporti tra il suo partito e i socialisti democratici. Quando il sig. Saragat e i suoi amici, durante i negoziati per il rimpasto del gabinetto, espressero un forte desiderio di avere per loro importanti posti economici nel governo, io andai molto incontro ai loro desideri, e il mio partito fu d’accordo. Abbiamo dato ai socialisti democratici, sia in qualità che in quantità, un’influenza nel nuovo governo più forte di quella che sarebbe stata richiesta da una constatazione puramente aritmetica della loro forza parlamentare . Infatti ci rendevamo conto che il lavoro futuro del nuovo governo avrebbe portato maggiori frutti ricevendo maggiore apporto dalla sezione socialista delle classi lavoratrici italiane. I socialisti democratici ebbero un buon successo alle elezioni, per quanto il risultato dei loro sforzi in termini di seggi non fu così buono quanto avrebbero meritato. Ma ci sono buoni motivi di sperare che essi riusciranno ora ad attrarre nuove larghe masse di lavoratori. 