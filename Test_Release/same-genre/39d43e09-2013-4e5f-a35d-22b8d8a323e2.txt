Un primo movimento si ebbe in Austria contro le Diete, cioè contro il regime parlamentare provinciale. La piccola repubblica, com’è noto, ha conservato – anzi accresciuto – il federalismo della cessata monarchia. Nelle vecchie province storiche, Tirolo, Carinzia, Stiria, Salisburgo, nelle due Austrie e nella nuova provincia conquistata dall’Ungheria, il Burgenland, comanda un governatore provinciale elettivo, coadiuvato da una giunta, eletta anch’essa dalla Dieta. Ora questi governi provinciali erano rimasti al loro posto, e le Diete avevano, nelle loro sessioni autunnali e primaverili, continuato a discutere e a deliberare, mentre il Parlamento centrale, in causa delle dimissioni della presidenza, s’era tolto la possibilità di funzionare. La maggioranza delle Diete era cristiano-sociale, ma vi risiedevano anche i rappresentanti degli agrari e dei socialisti. Da tempo le milizie patriottiche del principe Stahremberg (Heimwehren) avevano dichiarato la guerra a questi residui del parlamentarismo, ed ora ai primi di febbraio decidevano di fare una dimostrazione di forza. Infatti la mobilitazione ordinata ai primi di febbraio per far fronte a nuove violenze del nazionalsocialismo, venne rivolta anche contro i regimi provinciali, e ad Innsbruck dapprima e poi nelle altre capitali di provincia, delle deputazioni heimwehriste si presentarono ai governatori, per chiedere l’abolizione di ogni regime parlamentare e democratico, lo scioglimento dei partiti e la costituzione di governi locali, che si basassero sulle formazioni militari. Il movimento tirolese incontrò subito delle opposizioni e subì in conseguenza delle attenuazioni. Dei cristiano-sociali chi si oppose in nome della legalità, chi tentò di arginare e modificare la direzione della corrente inserendovi le milizie proprie e le organizzazioni professionali. Poiché Stahremberg si richiamava al cancelliere e giurava di non voler attuare che il programma di Dollfuss, i cristiano-sociali tirolesi, col governatore Stumpf alla testa, deferirono l’ultima parola allo stesso cancelliere; e mentre le milizie in un comunicato avevano già annunciata la costituzione di una consulta provinciale con larga rappresentanza delle milizie, il giorno dopo si annunziò che la decisione sarebbe venuta appena in seguito ad una conferenza convocata a Vienna da Dollfuss, che in quei giorni si trovava a Budapest. Anche gli altri governatori risposero che si sarebbero attenuti alla costituzione ed avrebbero sottoposte le chieste riforme alla Dieta. Frattanto le organizzazioni di classe, cioè le federazioni dei contadini, i sindacati cristiani, le leghe artigiani levarono anch’esse la loro voce, protestando che lo Stato futuro, promesso dal cancelliere, doveva essere corporativo, che quindi in prima linea doveva farsi posto agli «stati»; e così alle rappresentanze delle Heimwehren si associarono o s’imposero anche i delegati dei contadini, degli operai e del ceto medio. La stampa cristiano-sociale mostrò in quei giorni una direttiva oscillante; quella tirolese accentuava la legalità, la costituzionalità, quella di Linz e di Graz ammetteva che l’impazienza, espressa dalle Heimwehren, era l’impazienza di tutti. Da 11 mesi il Parlamento non si convocava e la promessa riforma incontrava le obiezioni dei legisti e parlamentari, rifugiatisi nei clubs. Vienna e molti altri comuni stavano ancora sempre in mano dei socialisti. Era giusto che per questo periodo transitorio si provvedesse d’autorità. Si arrivò anche a lanciare la notizia – naturalmente poi smentita – che il vescovo di Linz avesse fatti suoi i postulati delle milizie. Il governatore provinciale invece di Salisburgo , in un’assemblea cristiano-sociale metteva in guardia contro la pretesa di sciogliere i partiti: s’era visto – disse – a qual punto tali provvedimenti avevano condotto i cattolici germanici. Il giorno 10 Dollfuss ritornò da Budapest e l’11, domenica, la Reichspost pubblicò una dichiarazione del cancelliere , nella quale questi riconfermava la sua convinzione che «il vecchio parlamentarismo, basato sul dominio dei partiti» aveva fatto il suo tempo e prometteva di accelerate i lavori per sostituirvi la rappresentanza corporativa. Si volgeva poi contro l’ideologia marxista e terminava col raccomandare la disciplina e coll’assicurazione che ove fossero stati necessari dei provvedimenti transitori, il governo l’avrebbe presi di sua propria autorità. Intanto già il venerdì il vice cancelliere Fey aveva emanato un decreto per togliere al sindaco socialista Seitz le cosiddette mansioni delegate di polizia e conferirle ad un apposito commissario del governo. Il decreto era motivato dalla scoperta fatta presso alcuni capi del disciolto Schutzbund (lega difensiva repubblicana) di armi e munizioni. In seguito a tale scoperta il vicecancelliere aveva fatto perquisire le sedi viennesi del partito socialista e ordinato molti arresti. Il governo s’era fatto la convinzione che lo Schutzbund stesse preparando una sollevazione e quindi aveva dato l’ordine generale ai suoi organi di perquisire le sedi socialiste anche di fuori di Vienna nelle città di provincia; e nello stesso tempo aveva mobilitato le forze ausiliari. Il provvedimento contro il borgomastro fu interpretato dai socialisti nel senso ch’esso preludesse allo scioglimento del comune di Vienna; e un episodio dell’ordinata perquisizione, svoltosi a Linz, diede fuoco alle polveri . Speranze in altro senso aveva invece suscitato un discorso del cristianosociale Kunschak nella seduta del consiglio comunale viennese, tenuta nello stesso venerdì. Trattandosi della conversione d’un prestito comunale in dollari, il Kunschak aveva dichiarato che la minoranza cristiano-sociale avrebbe votato in favore ed aveva accennato alla comune avversione contro il nazionalsocialismo. Il borgomastro aveva cercato di dare una grande portata politica alle dichiarazioni di Kunschak, ma il giorno dopo la Reichspost, costretta a prenderne le difese contro gli attacchi heimwehristi, dichiarava ch’era troppo tardi, e che i marxisti non dovevano illudersi. Il partito socialista viennese si vantava di esssere l’unico partito unitario vecchio stile. All’autorità di Federico Adler, l’uccisore del conte Stürgh , e al dogmatismo marxista del dottor Bauer era riuscito di mantenere in un’unica organizzazione la destra relativamente moderata e l’estremismo bolscevico. Tra la I e la III, l’austromarxismo aveva patrocinato una seconda internazionale che senza essere direttamente comunista ne accettava però la finalità della dittatura proletaria. Nel 1918 aveva vinto la corrente parlamentarista e Renner, Seitz e compagni avevano assieme ai cristiano-sociali costituito un governo democratico. Ma ben presto l’ideologia marxista aveva trovato in Adler, in Bauer, in Deutsch dei predicatori fanatici. Il socialismo austriaco, come disse recentemente Gil Robles del socialismo spagnuolo, tenne sempre un piede nel parlamento e un altro sulla barricata. Le sue apologie della costituzione, la sua difesa delle libertà democratiche, la sua protesta contro i metodi della estrema destra venivano tutte svuotate ed inficiate dalla propria predicazione della violenza, dal proprio programma di conquista e dittatura proletaria. C’erano senza dubbio anche i moderati, che in questi ultimi tempi crescevano di numero, ma sopra loro i fanatici tenevano tutte le leve di comando. Ultimamente, rispondendo ad un pubblico appello del cancelliere, avevano dichiarato di essere pronti a collaborare ad una riforma costituzionale, purché la si facesse per vie legali, si mantenesse il suffragio universale e si salvaguardasse la libertà sindacale. Le proposte in fondo erano discutibili; ma come mettersi per questa via con un commilitone che tiene all’asciutto le polveri per farti saltare, quando gli possa tornar meglio? Inoltre anche la collaborazione temporanea esige che dietro il fronte non si conduca una guerra spietata. I socialisti viennesi invece scristianizzavano e fanatizzavano la gioventù e si valevano del potere politico per distruggere la famiglia e soffocare la fede. Una tale opera erosiva aveva reso impossibile anche al democratico Seipel una tregua d’armi. Certo che la vittoria di Dollfuss non sarà definitiva se non quando egli avrà riconquistato gli animi della classe operaia. Il vero corporativismo comincia ora. Cavour diceva che collo stato d’assedio tutti sanno governare; ma il difficile viene poi. I sintomi che ai cristiano-sociali riuscirà di guadagnare una parte degli ex socialisti, sono molti. Il fatto che in Vienna stessa migliaia di organizzati non seguirono la parola d’ordine dello sciopero generale, che i socialisti tutti della Carinzia e del Vorarlberg e la maggior parte dei tirolesi non si mossero, l’annunzio che due capi socialisti carinziani stanno fondando una «federazione operaia indipendente» per accogliervi i socialisti, che abbandonando le teorie di Marx si propongono di collaborare alla riforma corporativa di Dollfuss, danno già ragioni di sperare nell’avvenire. Quello che sovrattutto fa sperare è il contegno cristiano del presidente della Repubblica e del capo del governo. Su proposta del cardinal Innitzer , che in mezzo alla guerra civile lanciò un commovente appello alla pace, la signora Dollfuss ha costituito un comitato per soccorrere gli orfani e i famigliari dei caduti socialisti. Il padre Bichlmair S.J. , il più celebrato oratore del congresso cattolico della scorsa estate, pubblica nella Reichspost un efficacissimo richiamo alla carità cristiana. «Oggi, egli dice, quello che occorre è l’amore cristiano. Ogni durezza non necessaria, ogni rappresaglia, ogni ingiustizia contro i vinti danneggerebbe gli scopi di un governo cristiano, porterebbe nuovi germi di malcontento e di odio. Qui non bisogna semplicemente inquadrare meccanicamente, ma occorre trasformare interiormente, educare un po’ alla volta le masse, rimaste senza capi. La Chiesa ci ha dato l’esempio, perché l’Ordinariato viennese in una sua circolare ha messo in guardia i parroci dall’accogliere in blocco nella Chiesa le migliaia che accorrono oggidì in canonica, sotto la pressione degli avvenimenti, ed ha disposto che la riassunzione debba avvenire soltanto previo un corso d’istruzione religiosa ed un esame… La differenza fra vincitori e vinti dev’essere superata». Lo scrittore accenna qui al lavoro che dovrà fare l’«Azione cattolica», la stampa, la scuola. «Il sangue che venne sparso durante gli ultimi giorni, impegna ogni austriaco a tralasciare tutto ciò che possa provocare nuove scissioni e turbare la gigantesca opera della ricostruzione governativa. Voglia Iddio che questo sangue, versato d’ambe le parti per convinzione, abbia bagnato la terra, solo perché su essa si ricostituisca l’unità del popolo austriaco» . Queste parole sacerdotali sono certo anche le direttive del governo, il quale del resto vi è spinto pure dalla prudenza e dalla necessità politica. Le minacce dei fuorusciti nazionalsocialisti ammoniscono anche le forze governative. Le Heimwehren sembrano disposte a liquidare le loro richieste con una soluzione transitoria legale o legalizzata. Le Diete stesse dichiarerebbero di sciogliersi e di delegare i loro poteri ai capitani provinciali. Questa sarebbe la forma di transizione costituzionale, in attesa della sistematica riforma. 