Abbiamo ragione di ritenere che il popolo trentino più ancora che dal contegno del governo debba sentirsi colpito dalla coltellata nella schiena vibrata dagli «amici» di casa. La condotta vergognosa di codesti felloni rimarrà una piaga profonda che regnerà cancrena, anche quando riuscisse di vincere il nemico che ci ha attaccato di fronte. Gli organi del governo fanno sapere che i ministeri della guerra e dell’interno non vogliono lasciare in mano dei trentini l’esercizio della costruenda ferrovia giudicariese, per diffidenze militari e poliziesche, e la stampa anticlericale si mette dalla parte dello Stato insinuando, dopo una breve formula di protesta fatta per pudore, che la colpa non è del governo, ma dei clericali i quali hanno compromesso le iniziative trentine nella costruzione della Dermulo-Mendola e dato motivo o pretesto al governo di porre il suo veto. Il ragionamento manca di ogni base, perché viceversa il governo è disposto a conceder la costruzione agli enti trentini, ma è l’esercizio, la forza viva ed attuale insomma dell’impresa ferroviaria, che vuole nelle mani sue perché dei trentini non si fida e non vuole che a Trento sorga un’amministrazione autonoma italiana. Ma che importa? La calunnia viene lanciata con fenomenale spudoratezza, e il governo trova nel cieco odio di partito un alleato forse impreveduto. L’Alto Adige , cercando di scusare il suo attacco, dice nella fiacca replica di ieri sera all’articolo dell’on. Gentili che il partito clericale non può pretendere l’appoggio degli altri partiti di fronte al contegno del governo. Ci pensi il partito clericale a cavarsela. Sta bene; ma avvertiamo l’Alto Adige che noi per conto nostro non abbiamo né preteso né chiesto il loro aiuto. Per conto nostro non avremmo preteso niente di più di quello che domandava Eugenio di Savoia nella sua preghiera al Dio degli eserciti, alla vigilia della battaglia del Danubio: Ti prego solo di non aiutare i turchi, al resto ci penso io. Ma voi siete venuti in soccorso dei Turchi, coll’aggravante che nessuno v’ha pregato di farlo, ma siete passati al campo nemico, spinti dall’odio di parte. Al di sopra di noi c’è però la causa del risorgimento economico e dell’italianità della nostra terra; e dal punto di vista degli interessi e della dignità della patria lasciamo giudicare ad ogni galantuomo come si debba classificare il contegno vostro. Sappiamo anzi che parecchi autorevoli liberali hanno respinto ogni solidarietà colla vostra condotta: è il solito equivoco che permette ai vostri uomini ed ai vostri enti pubblici di ricorrere ai servizi di quei deputati che poi chiamate traditori della patria, di riconoscere in colloqui privati e nella pratica condotta l’opportunità di quella politica che poi chiamate servile, di fare appello alla solidarietà di tutti e di combattere fianco a fianco, per poi dar coltellate nella schiena. Ma, badate, codesta tattica doppia e fellonesca finirà col rovinavi e quel che è peggio, recherà danni irreparabili al paese. Un bell’incoraggiamento voi date a chi in Fiemme, anche del partito vostro, lavora per la soluzione della questione tranviaria. Fate pure appello «ai fattori competenti» e poi date coltellate nella schiena a coloro che affaticano per compiere anche la parte vostra che non voi potete fare, perché avete perduto il credito. Screditate anche noi, calunniateci, pur di dir male delle nostre imprese. Credete di giovare al vostro partito ed invece danneggiate il paese e la città da voi amministrata. In quanto alla Dermulo-Mendola non ripeteremo inutilmente le nostre asserzioni. Aggiungiamo anche che anche qui voi fate da giannizzeri al governo. Un esempio. La notizia falsa comparsa nell’Alto Adige che sulla Dermulo-Mendola era bruciato un motore ha fatto il giro di Vienna col risultato che vennero ordinati per telegrafo dei rilievi. La notizia potè venire smentita, ma intanto eccovi un nuovo pretesto per i ritardi della burocrazia. Voi proclamate che è vostro dovere anzi di carità di patria il discoprire le piaghe altrui. Sta bene. E le vostre piaghe è carità di patria nasconderle? Sui lavori della centrale sul Sarca non è proprio accaduto nulla? Voi che avete controllato così bene i «sorpassi» della Dermulo-Mendola non sapete nulla dei sorpassi della centrale sul Sarca? Non è molto che un nostro amico seppe per bocca di un influentissimo caposezione al ministero delle ferrovie che lo stesso ministero tiene in serbo una petizione contro il Municipio di Trento di un 300 mila corone per la ritardata fornitura della forza. Abbiamo noi creduto «carità di patria» di propagare la cosa ai quattro venti, di attaccare il municipio, appoggiando il governo? No, abbiamo taciuto e abbiamo augurato che la minaccia del signor caposezione sia una minaccia e niente altro. Ad ogni modo abbiamo creduto nostro dovere di non lanciare notizie allarmanti, ma di aspettare la chiara soluzione delle cose, per assodare le responsabilità. Sì, ma noi siamo i governativi e i nemici della patria; loro sono gli indipendenti e i fieri nemici di ogni influsso straniero. Trentini! Facciamo largo a questo grande partito liberale nazionale che è ben degno di dirigere le sorti della patria. 