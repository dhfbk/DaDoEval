Cari amici, devo chiedervi scusa del notevole ritardo con il quale sono arrivato qui a Caserta, ma durante il tragitto mi sono fermato a Frosinone ed a Cassino dove ho trovato numerosissimi uditori, ai quali ho detto, come ho fatto in tante altre città della penisola, che nel Nord spira un vento nuovo, dato che molte popolazioni hanno compreso la gravità della situazione. Il 18 aprile si tratterà di votare per la pace o contro la pace. Il popolo salva se stesso ed io aggiungo che modificandosi il Nord nel suo modo di sentire, chi salverà l’Italia sarà il Mezzogiorno. Ed è perciò che proprio nelle vostre contrade la mia esortazione a votare secondo coscienza assume particolare importanza perché votare secondo coscienza significa che nessuno deve dimenticare che occorre salvare la patria e che necessita una grande maggioranza per salvare insieme libertà e democrazia. Ecco il significato, amici, di questo voto: il momento è venuto e se si sbaglia il 18 aprile si perde per una o per due generazioni. Amici, riflettete, siate intelligenti, comprendete il momento decisivo e votate per l’Italia, per l’Italia soprattutto. Mi si accusa di portare la discordia, ma io ho voluto parlare chiaro. L’altro giorno in una delle piazze di Brescia, mentre ero intento a parlare a quella popolazione, qualcuno cercava di farsi innanzi agitando una bandiera rossa . Gente del mio partito cercava allora di contrastargli il passo, ma io gridai dal palco: avanti bandiera rossa, finalmente il comunismo si presenta nella sua vera effigie senza mascherarsi dietro il Fronte democratico popolare, prendendo come simbolo la testa di Garibaldi sopra la stella e facendo passare questo simbolo al popolo ignaro come la testa di san Giuseppe sopra la stella di Betlemme. Certi trucchi sono ammessi negli Stati balcanici, ma non in Italia. Ma loro hanno bisogno di mascherarsi dietro il simbolo di Garibaldi perché presentandosi col nome di comunismo, le nazioni libere e democratiche, al comunismo non avrebbero più concesso aiuti. Sarebbe saltato in aria quel piano Marshall su cui tanto contiamo e che ha trovato il favore di tutti i lavoratori del Belgio, dell’Olanda, della Francia e dell’Inghilterra, specialmente dei laburisti inglesi che sono costituiti in grandi sindacati. Quel piano Marshall che tende ad evitare nuovi conflitti e a ridare all’Europa un assetto economico in cui la vita dei popoli possa svolgersi in un clima di pace, di libertà, di lavoro. Il nostro popolo non vuole ritornare sotto una nuova dittatura sia essa di destra, sia di sinistra. L’accusa al piano Marshall, invero, non parte da loro, ma è stata messa loro in bocca dal Cominform. Anche questa, amici miei, è stata una ragione per cui ho preferito, in questa campagna elettorale, scendere, io presidente del Consiglio, in prima fila tra i combattenti per la libertà ritrovando l’energia degli anni giovanili. Si è costituito accanto al Cominform, un Comitato speciale per dirigere la politica dei partiti comunisti italiano e francese. La guida Zdanov e ne è segretaria Anna Pauker attualmente ministro degli Affari esteri rumeno, ma vecchia, strenua propagandista del comunismo. Ho sfidato a negare questa realtà ma finora nessuna smentita è venuta. I comunisti vogliono che in Italia e in Francia si crei uno stato di disagio e di inquietudine per sabotare il piano Marshall. Tutto ciò non è nell’interesse dei due paesi ma i comunisti hanno bisogno del sabotaggio per apprestare in Europa le condizioni favorevoli a estendere il bolscevismo dappertutto, mercè la rivoluzione predicata e sognata dal Lenin. L’ora tarda mi costringe ad una sommaria illustrazione della politica sinora svolta dal governo: mi limiterò a ricordare l’azione pacificatrice da noi perseguita e che ha avuto la sua concreta espressione nella recente amnistia e alla concessione dei benefici alle famiglie dei caduti nella guerra di Spagna; in campo internazionale oltre alla firma del piano Marshall svoltasi a Parigi in piena libertà e parità dei diritti, mi piace richiamare la vostra attenzione per il significato che è insito nella iniziativa degli accordi doganali che abbiamo sottoscritto con la Francia. Oggi siamo un popolo povero, però dobbiamo dire che siamo figli di un popolo una volta ricco, che non abbiamo nessuna vergogna, né abbiamo bisogno di dimenticare perché nelle ambasciate, nelle grandi industrie del mondo abbiamo degni rappresentanti che possono figurare come i pionieri e come i fattori di una civiltà che non tramonta. Se in questa civiltà c’è un complesso di dare e di avere, oggi abbiamo bisogno, domani restituiremo al mondo quello che esso ci ha dato. Non posso finire se non rivolgendo il mio pensiero a Trieste e auspicando che la Jugoslavia sia disposta a trattare mentre l’Italia perseguirà nella sua politica conciliativa verso gli slavi, così come già fece a Londra e poi a Parigi nel 1946 ed infine a New York. Amici, il 18 aprile si avvicina: è l’ora della verità: fate che dal vostro voto siano assicurate l’indipendenza e la libertà al nostro paese. 