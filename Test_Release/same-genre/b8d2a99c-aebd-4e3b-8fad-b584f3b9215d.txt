Le lotte domestiche fra i socialisti trentini hanno portato il loro frutto : l’on. Avancini ha deposta la carica di deputato, la Commissione esecutiva politica del partito accolse le dimissioni e Trento è senza rappresentante alla Camera di Vienna. In una lettera diretta «Alla classe lavoratrice ed ai miei elettori» l’Avancini annunzia e dà le ragioni del suo atto. La sua posizione, egli dice, era divenuta «insostenibile». E perché? «Perché, da alcuni mesi a questa parte i rapporti delle organizzazioni, istituzioni ed organi esecutivi nostri, fra loro e con me, non meno che le vedute e le pratiche amministrative ora prevalenti in quegli enti e altresì, infine, l’indirizzo politico, economico e polemico dell’Avvenire del Lavoratore, organo ufficiale del partito, divergono affatto dalle direttive, la cui promessa mi determinò a suo tempo ad accettare la candidatura offertami dal partito. Ho tentata la discussione, esaurendo tutti gli argomenti ed espedienti leciti, fino a rasentare la lotta personale... Stimo ozioso d’enumerare una serie di prove di divergenze, di cui hanno nozione tutti coloro che – consenzienti o meno coll’indirizzo e coi metodi ch’io deploro – condivisero sinora meco le responsabilità del nostro movimento, imperniato prevalentemente sulle organizzazioni di classe. Tali prove impongono la constatazione del subentrato radicale distacco di intendimenti fra la buona parte degli attuali dirigenti della classe operaia di Trento ed il suo rappresentante, ed a questo incombe quindi, se altri a tempo debito non lo fa, di non frapporre indugio e mettere in evidenza l’incompatibilità del rapporto per trarne le conseguenze». In altre parole: Avancini non è più d’accordo con l’Avvenire del Lavoratore, colla Camera del Lavoro e col rispettivo segretariato; quindi dopo lunghi e inutili tentativi di conciliazione, ha sbarazzato il campo e deposto il mandato. Il Popolo, esprimendo il suo dispiacere per l’avvenuto, ha una frase che designa più da vicino la natura del dissidio. Essa dice: «Innegabilmente, in buona parte dei dirigenti di questa classe (operaia, organizzata nella Camera del Lavoro) prevale oggi un indirizzo non consono a quello del deputato Avancini, un indirizzo che diverge dai metodi e dai criteri del socialismo e si ispira al sindacalismo. Di qui la impossibilità di una valida cooperazione...». Curioso, non è vero? Questo fenomeno del deputato della città di Trento, proclamato dal popolo, appoggiato – per anticlericalismo settario – dall’Alto Adige, ed oggi messo alla porta dalla Camera del Lavoro, sovvenzionata dal municipio della città. Il fatto può dare e darà origine alle più svariate considerazioni e ai più opposti commenti. Pensate: una non troppo rispettata associazione operaia e un giornaletto settimanale che lotta colla fame e colla morte, i quali decidono del mandato politico di Trento; un’istituzione, aiutata dal Municipio coi soldi di tutti i contribuenti, che si fa focolare di sindacalismo; un cosiddetto giornale socialista quotidiano che pretese un tempo di comandare al Trentino ed oggi deve abbassare le vele dinanzi al Barni, ultimo venuto dopo altri ed altri che istillarono negli operai i sentimenti più ribelli e più disperati; Il Popolo che insegna anche oggi ai liberali il metodo di adulterare la rappresentanza proporzionale, per mantenere il dominio di parte e nello stesso tempo vede sfuggire al suo amico Avancini un mandato che costò tanti sudori; i cosiddetti democratici che volentieri civettano con i socialisti ed oggi sono forse tentati di godere che il sussidio municipale abbia contribuito a redimere Trento da un rappresentante di cui essi stessi – passata l’orgia dei 24 maggio 1907 – andavano tutt’altro che superbi... Non si sa che cosa prevalga: se la tragedia o la commedia in tutto questo pasticcio, dove una sola è la logica degli avvicinamenti, dei connubi, delle corna, dei divorzi, dei riavvicinamenti, degli intrighi, e di tutte le loro contraddizioni e vergogne: lo spirito anticlericale che accomuna quanti avversano il popolo cattolico trentino che ben più vantaggiosamente e ben più decorosamente di Trento seppe provvedere alla sua rappresentanza nei pubblici corpi legislativi! Ma gioverà conoscere un po’ più da vicino questo partito «sindacalista» che rovesciò l’Avancini, e che spinse gli operai ad un acceso socialismo, mentre Il Popolo ogni dì più s’imborghesiva. Ecco qui uno spicilegio degli ultimi numeri dell’Avvenire del Lavoratore, l’organo autentico della Camera del Lavoro degli operai ad essa ascritti. Nel numero del 16 giugno esso recava un articolo di fondo intitolato «L’università italiana» . Eccone i punti principali, cui altra volta facemmo cenno: «Ma ce la portino dove vogliono: a Pelagosa, ad Aquileia, a Trieste, a Trento, all’inferno...! La questione universitaria è questione di ciarle. Quale utile può dare l’università italiana, prima che altre e ben più importanti conquiste civili siano compiute?... Senza incertezze: nessuno! Perciò per quanto la si gonfi e la si esalti, la questione universitaria è e resterà per noi una questione ciarlatanesca fatta ad uso e consumo dei partiti nazionalisti e clericali ed anche socialisti, che impotenti a portate sul terreno con forza e vigoria la questione delle autonomie nazionali – certo per paura – vi rifuggono portando a gran colpi di grancassa una questione di piccolissimo valore che avrà l’utile di accontentare chi aspetta e di lasciare correre sotto i ponti la molta acqua di Lete e con essa la supina bestiale rassegnazione di un popolo». E nel numero dei 30 giugno, ritornando sull’argomento, in un dialogo fra Bepi e Toni , accusava i socialisti che «i s’à assadi tirar intorno anca lori come i altri»; diceva che i deputati hanno l’unica occupazione «de far le so brave partidote a briscola» e proseguiva: «Toni e l’Avancini? Beppi l’Avancini... al fa el quart col l’altra compagnia del Pitoni, el Scabar e l’Oliva. Toni – E allora? Beppi – Allora – te sarà do zoghi empiantadi... Oste! porteghe lì da bever a quei matei! Toni Te gai voia de scherzar! Beppi Se scherzén noi altri, loro i fa dal bon; te saludo che gò da nar! Toni – Ciao». Non c’è male, ah! Il giornale della Camera del Lavoro trattava per bene il deputato di Trento e finì col metterlo alla porta. Ai 7 luglio , sempre sullo stesso argomento, accusava il partito socialista di essere «diventato per buona parte legalitario quando non è monarchico come quello di Ferri o imperial-reale come quello di Pernerstorfer»; per la qual cosa «bisogna ribellarsi a questa sua corruzione crescente»; e replicando a un tale firmato Uno che prometteva uscirebbero dalla facoltà giuridica anche dei giovani socialisti, diceva chiaro e tondo: «Lasci stare i cervelli da sbocciare il mio Uno ché di borghesi siam già stufi. Se ci saranno, ci saranno, se non ci saranno ne faremo senza. Il proletario ha già troppi pastori per doversene creare degli altri e... se per altro non dovesse ripudiare l’Università, solo per questo dovrebbe ripudiarla. E socialismo non deve essere opera di transfuga della borghesia, deve essere opera operaia e questa è la questione di principio capitale. L’opportunismo trae Uno a desiderare i prodotti universitari, l’esperienza trae noi a respingerli ed i principii del socialismo soprattutto ce lo impongono». Ai 21 luglio – dopo aggiornata la Camera – l’Avvenire dava la berta ai deputati socialisti per il proclama da loro pubblicato e nel quale davano ai deputati ostruzionisti e borghesi la colpa della sospesa attività parlamentare. «I socialisti – diceva l’articolo – dovrebbero prendere un atteggiamento... perfettamente socialistico-rivoluzionario...; la loro forza è fuori del parlamento, la forza sta nel proletariato» . Contemporaneamente il foglio settimanale della sussidiata Camera del Lavoro, spargeva lacrime su Liabeufe, sul Bresci , e in occasione del processo Colpi , rinfacciando all’Alto Adige di non prendersi cura di quello che fu l’onore prima ed è oggi la lordura del partito liberale, difendeva invece il Berti e la professione di anarchico internazionalista. L’Avvenire lamentava ancora che la «degenerazione socialista è diventata abitudine» e reclamava la più ampia libertà contro i suoi avversari che – a quanto si capisce – lo accusavano a Vienna di sorpassare certi limiti. Andate a farvi frati! egli ringhiava. A Vienna però sembra che il sindacalismo dell’Avvenire fosse trovato troppo feroce e i signori di là fuori pensarono a rimediarvi colla cura della fame. Fu stabilito che due organizzazioni professionali mandassero i loro «comunicati» e i loro contributi non più all’Avvenire ma ad altro giornale socialista e con ciò l’Avvenire – come riferimmo lunedì – fu ridotto a gridare: Salviamoci! Il Barni si vede assottigliata la paga e con ciò non è ancora assicurata l’esistenza dell’Avvenire. Ma viene il contraccolpo. Dopo lunga lotta, in cui in brevi accenni dell’Avvenire si capì solo che l’Avancini era messo in scacco dal Barni, oggi l’Avancini dà le dimissioni e Trento è senza deputato nel momento in cui è sul tappeto una delle più gravi questioni nazionali. L’Avvenire dei 4 agosto, lagnandosi delle restrizioni che gli si volevano imporre, annunziava: «questa libertà ci teniamo pronti a difenderla con tutti i mezzi, quando la settaria intolleranza socialista volesse colpirci! Avvertimento a chi si deve!» . E tenne parola e compì la sua vendetta. La biscia ha morso il ciarlatano. Quali che siano i sentimenti con cui le varie parti accoglieranno le dimissioni dell’Avancini, una cosa rimane ed è questa: Sotto l’egida del socialismo, col favore dei democratici e cogli aiuti pecuniari del municipio, s’è installato in Trento un nido di rivoluzionari che perfino ai socialisti sembrano troppo avanzati o almeno troppo imprudenti. L’elezione del deputato socialista nel 1907 e le sue dimissioni di oggi sono due macchie che disonorano quel partito che pretese di assumersi le redini e il governo della capitale del Trentino. 