Ho domandato la parola per una breve dichiarazione . Anzitutto noi consideriamo il passaggio del progetto di legge alla commissione semplicemente come un atto formale. Quindi non ci opporremo acchè lo stesso progetto passi alla commissione e vi venga trattato e discusso, lasciando però completamente impregiudicato il nostro atteggiamento tanto nella commissione come nel pleno di fronte al merito o alla sostanza della proposta stessa. Nel momento però in cui si presenta alla Camera un progetto militare, sento il dovere di rilevare il disagio politico ed economico in cui l’amministrazione militare di giorno in giorno e sempre più va ricacciando il nostro paese. Noi sappiamo che la nostra cerca delle Alpi è ritenuto come un baluardo necessario per la difesa dello Stato e ci è gioco forza tener conto di questa circostanza. Ma dobbiamo rilevare che oltre le montagne da noi vi sono anche gli uomini che le abitano, e non va lo stesso piccone il quale abbatte le nostre montagne per costruire fortificazioni, recida anche le arterie della vita economica nel nostro paese. E qui parlo delle arterie della vita collettiva, sorpassando in questo modo in questo momento a quelle molteplici puntura che vengono inflitte sulla nostra nervatura, per cosi dire, politico-nazionale e che noi siamo ormai avvezzi a sopportare lamentandoci sommessamente, e che solo quando assumono la gravità sintomatica dei fatti, per esempio di Mezzocorona, strappano una reazione più forte e un grido di dolore. Ma ben più grave di queste punture è il fatto economico come conseguenza dell’azione militare. Quando consideriamo che grandi estensioni di prati, di boschi e pascoli vanno scomparendo e vengono sottratti alla nostra economia agricola, che terreni vengono deprezzati per l’estensione dei raggi fortificatori, e che per gli stessi viene ostacolato lo sviluppo edilizio di molti paesi, e che certe strade costruite e mantenute a carico dei comuni, come per esempio la strada di Folgaria, vengono guastate e ridotte in pessime condizioni dal passaggio dei trasporti militari, che il concorso dei forestieri viene in tutti i modi ostacolato, ci domandiamo per quanto tempo ancora, se si continua così, il nostro popolo troverà nel paese dei suoi padri le condizioni necessarie per la sua esistenza economica. E qui accenno a mo’ d’esempio a un solo caso tipico che riguarda il mio collegio, alla strada della Cortela. I vecchi membri della Dieta ricordano di aver votato per questa strade un contributo provinciale e sanno anche che è assicurato il contributo dello Stato. Ciò malgrado, nonostante mille insistenze, malgrado tante suppliche dei comuni, la strada della Cortela non si può costruire, perché il militare mette un incomprensibile veto alla sua costruzione. E osservo che qui si tratta di una strada la quale potrebbe aumentare almeno di 10 Cor. per metro cubo il prezzo stesso dei legnami, facilitarne l’esportazione; in ogni caso faciliterebbe l’importazione e diminuirebbe il prezzo dei cereali e dei generi di consumo. Il mantenere questo veto, quando tutti gli altri fattori dello Stato hanno ormai assicurato la costruzione e la finanziazione, vuol dire sottrarre di anno in anno migliaia e migliaia di corone a un povero comune, all’intera vallata. Simili casi sono certo tipici per la posizione e l’atteggiamento che prende l’autorità militare di fronte alle nostre questioni. Accenno ancora di passaggio alla grave questione delle acidule di Peio, un luogo di cura che portava e avrebbe potuto portare tanti vantaggi economici a un intera vallata, a un intero paese e che invece deve soccombere, e senza dubbio finirà colla morte in causa dell’invasione del potere militare. Accenno ancora a Lavarone, a Folgaria, che in questo riguardo soffrono le stesse conseguenze. Lo so, ci si risponde, che tutto ciò in fin dei conti non è che una conseguenza logica della posizione geografica del nostro paese. Lo Stato ha bisogno delle nostre montagne per difendersi, dei nostri sbocchi per premunirsi, delle nostre strade per portarsi sulle difese. E sta bene. Se così ha da essere, sia; noi non abbiamo la possibilità di decidere fra il sì e il no. Ma in questo caso, o signori, lo Stato ha il dovere di compensarci, di tener conto di questi speciali danni che ci vengono dall’esser messi in tale posizione che le nostre montagne abbiano un grande valore difensivo per lo Stato. E se un ex-ministro, il presidente dei ministri il barone Beck, ha detto recentemente alle Delegazioni che i pesi militari possono venir sopportati in genere dalle popolazioni dello Stato solo se lo Stato fa contemporaneamente una grande politica di investizioni, solo se lo Stato promuove lavori pubblici, tale argomento vale ben più a ragione per noi, per le nostre condizioni particolari, dove questi pesi militari, come ho accennato prima, hanno una gravità che supera quella di qualunque altro paese. Lo Stato dovrebbe almeno assumere a suo carico le strade che usa per scopi generali dello Stato, dovrebbe promuovere il concorso [dei] forestieri, almeno là ove questo non è in contraddizione colle sue tendenze di difesa. Lo Stato dovrebbe sviluppare la rete ferroviaria, perché almeno il commercio e l’industria sostituiscano i cespiti sottratti dall’occupazione militare all’agricoltura. Ma che avviene qui invece? Il nostro valligiano che sospira la costruzione della sua strada da lunga tempo e che l’ha vista cominciare ad un paese ma non la vede arrivare al suo, vede contemporaneamente che le strade militari, come serpenti giganteschi, sorgono da un paese all’altro, e valicano le più alte montagne. Le strade borghesi, invece le strade per il nostro paese, vengono incominciate; poi si smette di lavorare e si dice: non ci sono più denari. Questo argomento potrebbe valere in altri paesi, ma da noi non attacca. Come, dicono gli abitanti del paese di confine, non si ha denari? Guardate là denari se ce ne sono, per costruire le strade militari. Tale contrasto di cose è così forte che crea quindi una posizione particolare ai rappresentanti di questo paese. Le ferrovie per le quali noi abbiamo fatto tanti sforzi di contributi e di lavoro, politico e parlamentare non sono ancora fatte, anzi non ne è ancora assicurata la finanziazione, perché il Parlamento non lavora. Così, ché noi dunque abbiamo da soffrire non solo le conseguenze della posizione speciale, in cui ci troviamo riguarda la difesa dello Stato, ma soffriamo anche le conseguenze del sistema che segue lo Stato di fronte a certi conflitti nazionali e alla cosiddetta «cura della fame» che l’attuale governo dice di applicare di fronte ai partiti boemi, ma che in realtà viene applicata molto bene anche di fronte ai nostri elettori. Ai nostri lagni di contro al militare, aggiungiamo quindi anche una protesta contro l’infecondità e la perniciosità dell’assolutismo e la domanda energica, la quale prego venga sentita e trasmessa dai presenti rappresentanti del Governo a Vienna, che noi vogliamo che ci venga ridonata la tribuna parlamentare, la quale se poco ci può dare, però ha sempre notevole importanza specialmente per quei popoli che abitano ai confini della Monarchia e non hanno altro mezzo mediante la burocrazia di farsi valere . Alla protesta dunque, in linea generale contro i danni del militare aggiungo la protesta contro l’assolutismo e do espressione alle nostre insistenze perché il Parlamento venga riconvocato e possano venir trattate le leggi economiche che interessano il nostro paese. [Battimani]. 