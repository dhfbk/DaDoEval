Come avviene solitamente, la stampa estera e nazionale precorre gli sviluppi del problema giuliano, preannunziando soluzioni più o meno immediate e accettazioni o ripulse. Non sarà male ricordare che nessuna ripresa di contatti è ancora avvenuta fra il governo italiano e quello jugoslavo, che nessuna nuova proposta è stata formulata, nessuna soluzione ventilata. La questione è al punto in cui gli assaggi tentati alcuni mesi fa la avevano lasciata; solo che le tre Potenze occidentali che portano la responsabilità del Trattato hanno sentita finalmente la necessità che nuovi contatti vengano ripresi per trovare un accordo. L’atteggiamento del governo italiano è sempre quello espresso nel comunicato di Londra. Di fronte agli alleati, garanti del Trattato, affermazione della validità della Dichiarazione tripartita; di fronte alla Jugoslavia disposizione a cercarne un’applicazione che segua più che possibile una discriminazione etnica, una linea cioè che salvaguardi l’esistenza degli italiani della zona B incorporandoli nella nostra vita nazionale. È noto che nessuna pratica soluzione affiorò finora dai sondaggi i quali anzi rivelano nell’altra parte un atteggiamento intransigente. Attendiamo ora serenamente gli ulteriori sviluppi della nuova iniziativa; ma non è da ritenere ch’essi siano particolarmente rapidi e facili. Mettiamo frattanto i lettori in guardia contro tendenziose anticipazioni. Per i giornali di domattina. Sentire possibilmente Esteri . 