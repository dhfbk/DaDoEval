Mons. Mathieu , vescovo di Dax, pubblicando un articolo sui «cattolici francesi e la stampa», rileva il fenomeno doloroso che gran parte di loro leggono abitualmente la cosiddetta stampa d’informazione neutra o certa stampa cosidetta «ben pensante» e caratterizza queste due categorie di giornali nel modo seguente: «Attenendosi ai fogli che loro sono familiari, i cattolici non sospettano nemmeno che vi sia una vita cattolica, le cui manifestazioni incessanti e potenti dimostrano il suo vigore, che esista una dottrina cattolica la cui forza di adattamento è infinita perché essendo luce eterna è una fiamma che illumina tutti i secoli. Per i giornali neutri il cattolicismo è morto. Essi lo seppelliscono nel silenzio e lasciano credere ai loro lettori che nella realtà della vita come nell’attualità del giornale, la religione non occupi nessuno spazio». Passando all’altra categoria il vescovo continua: «Certi fogli che sortono dalla neutralità ostile e che per questa ragione vengono detti ben pensanti, mescolano la verità e l’errore in una tale promiscuità che uno spirito poco critico non li sa più distinguere. Essi difendono i diritti della proprietà privata il che è legittimo, ma dimenticano di richiamarne i doveri. Essi sono patrioti e certo non a torto, ma il loro patriottismo accetta quasi come una fatalità storica o una necessità biologica la guerra e la preparazione della guerra. Essi si propongono come campioni della moralità, ma certi settimanali che si pretendono difensori dell’ordine sociale pubblicano novelle o romanzi da fare arrossire». Celebrandosi il centenario della città di Sherbrooke, nel Canada, il cardinale Villeneuve , arcivescovo di Québec, tenne un discorso che per i suoi accenni politici ebbe grande risonanza in America e in Inghilterra. Il cardinale esaltò la missione provvidenziale affidata alle due grandi razze del Canada, chiamate a cooperare per la fusione delle civiltà inglese e francese su un terreno ove gli antenati avevano combattuto fra di loro per la supremazia. Dopo aver esaltato il patriottismo, il cardinale ha rilevato che la Chiesa cerca la pace sociale, l’unione delle famiglie e delle classi, ma che, a parte questo, essa rimane indifferente ai regimi politici, sieno essi monarchici o repubblicani. «La Chiesa tratta tanto con un paese democratico che con un paese fascista. Non è vero che io abbia augurato che la nostra provincia divenga una provincia fascista, ma io voglio bensì che essa sia una provincia cristiana. Gli uni la vogliono fascista, gli altri democratica. È affar loro. Quando ho parlato di corporativismo, non ho inteso parlare di Stato corporativo, ma di corporativismo delle professioni e dei mestieri. Voglio dire che la legge deve riconoscere la libertà per i membri di una stessa professione o di una stessa arte di unirsi più strettamente e più efficacemente per la difesa dei propri interessi, interessi degli operai e anche dei padroni. In questa maniera il corporativismo potrà contribuire a risolvere problemi spinosi: ecco ciò che insegna l’enciclica Quadragesimo anno». L’agenzia cattolica K.A.P. di Varsavia ci riferisce sugli argomenti trattati dalla Settimana sociale polacca, o più esattamente dal «Terzo studio cattolico, sezione per la riforma sociale». Alcuni punti dell’ordine del giorno trattarono di problemi propri alla Polonia, ma alcuni altri svolsero la dottrina generale della Chiesa sulla questione sociale. Così il padre Wawrzyn riferì su «Capitale e lavoro», il professor Gorski sui «Limiti della proprietà privata». Lo Stato non può abolire la proprietà privata, perché essa ha la sua fonte nella natura umana e l’uomo è più antico dello Stato. I beni prodigati dal creatore sono però destinati a tutti gli uomini e tutti gli uomini devono avere i mezzi per vivere. Il diritto di proprietà è quindi intangibile, ma lo Stato può stabilire delle norme per disciplinarlo. Il prof. Czuma trattò «La giustizia e l’amore» come basi del sistema sociale cristiano. Il prof. Roszkowski parlò del corporativismo secondo la concezione cattolica, affermando che il sistema corporativo cattolico prevede la libertà di scelta tra le organizzazioni libere e le corporazioni obbligatorie. L’ultima seduta è stata dedicata ad una conferenza del noto sociologo cattolico Piwowarczyk, sul tema: «L’avvenire del pensiero cattolico sociale in Polonia». Al congresso di Norimberga una carta geografica indicava i paesi conquistati dal comunismo: tra questi paesi era compresa anche l’Irlanda. L’organo di De Valera , Irish Press, protesta vivacemente contro questa indicazione, classificandola calunniosa. Come mai, dice il giornale, una nazione così devota alla religione di Cristo, che ha confermato il suo carattere profondamente religioso colla sua Costituzione, la quale garantisce un posto privilegiato alla Chiesa cattolica , riconosciuta come religione di Stato, come mai può essere oggetto di una accusa così mostruosa? A smentirla basti il fatto che nel parlamento non siede nemmeno un deputato che professi il comunismo o un programma similare. Evidentemente questo è un effetto della campagna menata dall’opposizione dopo l’arrivo al potere del partito repubblicano. «Gli irlandesi, dice il giornale, non dovrebbero fornire ai neopagani nazisti alcun pretesto per rappresentare la santa Irlanda come un paese caduto sotto il giogo del bolscevismo». Edoardo Herriot, presidente della Camera francese, ritornato da un viaggio in Austria e in Baviera, scrive un articolo di impressioni nel quale invita i suoi compatrioti a riflettere. «Non parlatemi della miseria, della fame e della debolezza di questo popolo, esclama, riferendosi alla Baviera. Ho visto non solamente una gioventù sana e forte, ma un popolo in pieno lavoro. Ho visto anche molte uniformi, molti soldati. Non posso nascondere che sono ritornato pieno di preoccupazioni … Ci si domanda se i regimi democratici avranno il coraggio di praticare e di imporsi una disciplina che dà a paesi come la Germania una forza così evidente, una forza che non farà che progredire. Dichiaro in particolare con una convinzione profonda e in qualità di vecchio pacifista, che la sorte della pace è legata in buona parte alla sorte del franco … È il valore della nostra volontà e del nostro coraggio. Di ciò sono sicuro ed ho trovato nella stampa austriaca e germanica delle variazioni sui nostri cambi e sulla nostra bilancia commerciale che m’hanno fatto riflettere e che farebbero riflettere i miei compatrioti, se fossero portate alla loro conoscenza. Questa nuova esperienza breve ma diretta ha rafforzato la mia opinione che un popolo libero se vuole conservare la sua libertà e la sua indipendenza, ha bisogno di molta più virtù e di molto più lavoro che un popolo rassegnato ad accettare delle parole d’ordine. Questa verità può sembrare severa e poco gradita, ma io ci credo e quindi la dico». Dall’appello del Comitato nazionale cattolico francese per le accoglienze ai baschi, comitato, come è noto, presieduto dal card. Verdier, dai vescovi di Bordeaux e di Dax e costituito fra altri da Champetier de Ribes, Mauriac, Maritain, Garrigou Lagrange , Gaston Tessier, rileviamo che il Belgio si è dichiarato disposto ad accettare fino a 10.000 bambini baschi e ne ricovera già 2.000 avendo costituito un fondo di 2 milioni; che i cattolici olandesi si dichiarano disposti ad accogliere tanti bambini per quanto sarà necessario e che il Comitato francese mantiene con la spesa di 135.000 franchi al mese un campo di smistamento presso Bordeaux. Poiché i profughi non più in gruppi ma alla spicciolata continuano ad arrivare in Francia, l’appello insiste perché si raccolgano in tutte le chiese nuovi fondi. Nel discorso pronunciato da Roosevelt in occasione del 150° anniversario della Costituzione, dopo una difesa delle democrazie, il presidente dichiara che due sono i gruppi politici in America che possono rappresentare un pericolo per l’avvenire: il primo rappresenta una gente inumana risoluta a restare al potere, mentre l’altro fa prova di temerità volendosene impadronire. L’enorme popolazione degli Stati Uniti comprende che il governo prenda posizione contro questi gruppi. Per mantenere una politica democratica il governo deve dare alla gran massa del popolo i miglioramenti materiali e la sicurezza economica sociale che essa domanda, accordandole un livello di vita giustificato dalle risorse del paese. È solamente raggiungendo questa meta che il governo proverà il valore della democrazia e l’inutilità della dittatura. In un altro punto, Roosevelt precisa i postulati popolari: salari più alti e riduzione della giornata di lavoro, redditi più stabili per gli agricoltori, soppressione degli usi commerciali nocivi agli uomini d’affari, stroncando quella licenza che a torto si chiama libertà per cui un pugno d’uomini si prende una parte maggiore di quello che loro spetta in relazione al resto del mondo. Innanzi alle spoglie mortali di Masaryk , l’attuale presidente della Cecoslovacchia, Edoardo Benes, ha rievocato ed esaltato la filosofia umanitaria del suo antecessore: «Masaryk arriva alla conclusione che dopo la vittoria del Terzo Stato nel corso del secolo XIX e la consolidazione degli Stati nazionali in Europa, un Quarto Stato composto di operai, di agricoltori, di piccoli e medi lavoratori manuali ed intellettuali, rivendica ovunque la sua parte di potere e il suo diritto ad una novella e migliore esistenza … È il passaggio dalla vecchia democrazia borghese a una forma nuova ed a uno stadio più elevato e più profondo della democrazia umanitaria. E Masaryk vede in questa comprensione dell’evoluzione generale e nell’inserzione del nostro popolo e del nostro Stato in questa evoluzione la garanzia avvenire delle nostre attuali libertà e della nostra vittoria. La società europea costituita col retaggio della rivoluzione francese, uscita dal liberalismo di cui ha assorbito la sostanza e che ora abbandona, andrà verso la sinistra fino a nuovi estremismi o ritornerà indietro verso qualche nuova estrema destra? Ritornerà ad una autorità corporativa per vincolare gli istinti anarchici dell’individuo emancipato o persevererà nella ricerca dell’ideale di una uguaglianza assoluta, praticamente irrealizzabile e precipiterà così in un caos sanguinoso, in una catastrofe di tutta la civiltà moderna? È la soluzione di questo problema che denota, a mio avviso, il momento più drammatico dell’evoluzione spirituale di Masaryk. Ma Masaryk ha lo spirito troppo lucido, l’anima troppo alta, troppo energica, per lasciarsi abbattere dalle difficoltà … Oltre che una lezione di forza, la vita è una lezione di pace e di armonia. Come è bello e confortante di vedere questo eroe ritirarsi tranquillo nel momento in cui gravi problemi e conflitti inquietano il mondo, in armonia con se stesso, fiducioso nella Provvidenza, in pieno accordo colla sua fede nell’uomo e nel trionfo finale di esso, nel trionfo della giustizia, del diritto e dell’umanità fra noi in Europa e nel mondo intiero …». Sì, fede nell’uomo ma anche fiducia nella Provvidenza che lo guidi per le vie del bene. È da credere che il vecchio filosofo umanitario nell’annosa esperienza di governo abbia appreso a conoscere la natura dell’uomo meglio che non gl’insegnarono i suoi maestri umanitari. Affrontando i problemi sociali, discutendo con gli uomini agitati dalle passioni politiche e vedendoli in perpetua discordia perché ispirati dall’avidità o dall’ambizione, dalla superbia della vita o dall’odio nazionale, egli si sarà convinto che l’uomo ha bisogno di credere in un Moderatore e Reggitore supremo e lasciarsi guidare da lui. Va ricordato un altissimo dibattito alla Camera austriaca fra il deputato Masaryk e l’on. Drexel, cristiano-sociale . Il Masaryk, pur difendendo la tesi contraria, mostrò già allora di comprendere le ragioni per le quali i cattolici sostenevano l’insegnamento della religione nelle scuole di ogni categoria. La sua opera era l’opposizione del razionalista e del teista, non del fanatico anticlericale. Su questa via il Masaryk fece poi dei progressi notevoli e se il voto ardente dei cattolici, che il vecchio presidente ritornasse alla fede dei suoi avi, non si avverò, è certo tuttavia che nella sua politica egli s’ispirò ad un crescente rispetto e ad un’aumentata considerazione del cattolicismo. «Noi cattolici crediamo, scrive Alfredo Fuchs nel quotidiano cattolico di Praga Lidove Listy, che tutto ciò che è bello e vero, che esprime la grandezza di Dio, è in certo senso anche cattolico, perché universale. In questo senso troviamo nell’opera di Masaryk e nella sua vita molti elementi cattolici. Masaryk è uno dei pensatori dall’opera dei quali emana un’aspirazione verso la conoscenza intima: verso Dio. Non sappiamo che cosa avvenne nella sua anima prima di ridarla a Dio. Ma noi tutti abbiamo ragioni per essergli grati e tutti abbiamo il dovere di pregare per lui». Del pari l’organo cattolico della Moravia, Nasinec,scrive: «Ci ricorderemo di lui specialmente perché durante il tempo della sua presidenza il cattolicismo ha conosciuto nel nostro Stato una nuova fioritura interiore ed esterna. Il 1929 rimane un anno storico, perché Masaryk con la sua personale partecipazione alle feste giubilari millenarie di San Venceslao, manifestò il suo favore al movimento cattolico, che segnava una nuova epoca nella storia del cattolicismo nella Repubblica». Il vecchio presidente deve aver capito che la formula umanitaria, se conteneva alcune direttive di governo feconde, come l’equità verso le nazionalità, la giustizia sociale verso tutte le classi, la tolleranza verso le opinioni legittime, lo spirito di pace verso tutti gli Stati, essa non era sufficiente per cementare spiritualmente le varie razze della nuova patria cecoslovacca e darle ali per l’avvenire. In questo senso l’ideale cattolico, la missione secolare, rinata nella coscienza dei cattolici, di voler essere il ponte fra l’occidente e l’oriente gli dovette apparire come un elemento essenziale e insostituibile. È caratteristico che nel necrologio della Deutsche Presse, organo dei cristiano-sociali tedeschi della Boemia, si ritrovi proprio quel motto, illustrato nella sala cecoslovacca dell’Esposizione della stampa cattolica. Vi si legge infatti: «La sua personalità è riuscita a guadagnarci per lo Stato che egli aveva creato contro la nostra volontà, ma che oggi riconosciamo per nostro Stato e ben di cuore. Vogliamo insieme agli altri popoli che vi abitano terminare a costruirlo nello spirito del suo fondatore, come un ponte che unisca l’occidente all’oriente ed il nord al sud. Dinnanzi alla sua tomba promettiamo di lavorare, incessantemente, per il trionfo della sua grande idea di giustizia». In una lettera collettiva l’episcopato svizzero invita i fedeli ad ascoltare la parola del papa ed in modo particolare ad applicare le direttive che ispirano le encicliche contro il comunismo e Mit brennender Sorge. «Il sommo pontefice chiama il comunismo ateo distruttore della religione, della dignità umana, della vita famigliare e dell’ordine politico e sociale. È un sistema che contiene numerosi errori contro la ragione e la rivelazione. È una dottrina sovversiva che muterebbe l’ordine sociale, distruggendolo. Non rispetta le vere origini, la natura e lo scopo dello Stato come pure i diritti della persona umana, la sua dignità e la sua libertà. Il secondo monito del Santo Padre è: Guardatevi dagli errori di un nazionalismo esagerato. È con una immensa tristezza che il papa vede i mali profondi che il nazionalismo può provocare quando è spinto fuori dei giusti limiti. Anche su questo punto di bruciante attualità il sommo pontefice mette in rilievo la grandezza e la bellezza della dottrina cristiana». I vescovi riferendosi ai passi principali dell’enciclica Mit brennender Sorge riassumono la pura dottrina cattolica che vi è contenuta riguardo alla fede in Dio, in Gesù e alla filiale devozione alla Chiesa e al papa. La lettera raccomanda poi vivamente l’Azione Cattolica. 