Domenica scorsa per cura della Direzione del Partito nazionale fascista, venne convocato a Trieste un convegno dei rappresentanti dei fasci delle Nuove Provincie per stabilire il punto di vista dei fascisti sui problemi che interessano le Nuove Provincie, con particolare riguardo all’Ufficio centrale. Il convegno aveva carattere consultivo, e rimane riservato alla Direzione centrale e al gruppo parlamentare fascista di deliberare sul definitivo atteggiamento del partito. Al convegno assistevano per la Direzione centrale il segretario generale Michele Bianchi e il vicesegretario cap. Starace , per il gruppo parlamentare gli on. De Stefani e Giuriati e per la Venezia Giulia i deputati fascisti: Banelli , Giunta , Albanese e Bilucaglia, i delegati Conforto, Quarantotto e Polese (Trieste), Mrach , Danelon, Petris, Colessi, Petronio, Zucconi, Mancia e R. Rocco (Istria), Graziani e Heiland (Gorizia). Relatore l’on. Giunta di Firenze, eletto a Trieste. L’on. Giunta contro Salata, Credaro e le autonomie Giunta ricorda d’essere andato a Roma col proposito di rovesciare l’Ufficio centrale e l’on. Salata e da notizia di un convegno tenuto fra deputati e senatori della Venezia Giulia per deliberare sulla permanenza o meno dell’Ufficio centrale. «Appena arrivati, riferisce il Giunta, secondo il Popolo di Trieste, pochi giorni dopo la riapertura del Parlamento, il senatore Salata dà le dimissioni da capo delle nuove provincie. Senatori e deputati delle nuove provincie discutono sulla conservazione o meno dell’Ufficio centrale, e sulla permanenza del senatore Salata a capo di questo Ufficio. Io espongo il mio punto di vista e dichiaro che per me l’Ufficio centrale non era altro che un istrumento della burocrazia italiana. Dopo la discussione, siamo venuti alla votazione e l’Ufficio centrale è rimasto ed è rimasto il senatore Salata, con due soli voti contrari: quello mio e quello del senatore Mayer . Il senatore Salata si trovava arbitro della situazione ed ha continuato, purtroppo, nella sua politica. Ricordo perfettamente nei colloqui avuti con Salata di avergli detto: “Io non credo che ella sia in mala fede; solo penso che lei crede di fare del bene e si sbaglia”». Giunta continua accennando alla politica del Governo nell’Alto Adige e ricordando la recente discussione avvenuta in Senato: «Erano – dice – senatori come Giardino , Tamassia , Vitelli , uomini che si potrebbero chiamare i saggi della politica italiana, anche perché siedono degnamente al loro posto in Senato. Questi uomini si sono espressi in una maniera che non ammetteva dubbi: accusavano Credaro, governatore del Trentino, e ne chiedevano l’immadiata espulsione dal suo ufficio. L’accusa di Credaro doveva per riflesso colpire Salata. Noi quindi credevamo che il senatore Credaro fosse destituito o che Salata se ne andasse. Sono situazioni che non permettono altre soluzioni. Invece Credaro è al suo posto e Salata non ha sentito la necessità di andarsene. Si dice che questi è impotente per manovre subdole e oscure ad espellere Credaro da quest’ufficio; e allora un uomo di carattere, di fronte alle accuse della cittadinanza, della stampa e del Parlamento deve sentire il bisogno di dare le dimissioni». Dopo un rapido accenno alle condizioni della Venezia Giulia, nel qual riguardo Salata è accusato di favorire gli Slavi, l’on. Giunta arriva al culmine del suo atto di accusa: «Io so che il senatore Salata in un’intervista concessa tempo fa, non soltanto intende introdurre nelle nuove provincie autonomie di carattere amministrativo, ma egli intende mantenere e creare in queste terre vere e proprie autonomie di carattere legislativo. Ora bisogna andare un po’ piano, e noi, specialmente noi italiani del vecchio regno abbiamo il diritto di salvaguardarci da queste manie, perché si è sofferto di qua non meno che dall’altra parte. Per quanto riguarda la sicurezza della compagine nazionale, pensiamo quanto deve essere pericoloso parlare di autonomie in terre che appena da tre anni sono state conquistate, e che psicologicamente per tradizioni e per leggi non hanno ancora appreso quella che è la vita della madre patria». A questo punto si attacca la discussione che continua per cinque ore. Mrach, segretario dei fasci istriani, attacca a fondo Salata, perché non ha tenuto il debito conto dei fascisti nella costituzione della commissione consultiva e delle Giunte provinciali , ma riguardo alle autonomie dice: «Quanto al problema dell’autonomia vorrei far presente questo fatto: Le autonomie provinciali, siano pur legislative, non possono rappresentare un pericolo per lo Stato in quanto che le mansioni della Giunta si limitano a dar norma sull’indirizzo ai comuni per l’amministrazione e non possono influire politicamente. Ad ogni modo, bisogna tener presente il fatto storico indiscutibile che le istituzioni provinciali autonome sono state il baluardo e il principio dell’italianità: e d’altra parte il governo austriaco tentò di tutto per limitarlo tant’è vero che era limitato alle sanzioni sovrane». Graziani, segretario per la provincia di Gorizia, attribuisce a Salata l’insuccesso elettorale del 15 maggio . Le obiezioni di Dudan L’on. Giuriati, deputato di Venezia, attacca Salata per la sua partecipazione al trattato di Rapallo e per la sistemazione della Dalmazia. Legge anche una lettera di Alessandro Dudan, delegato dalmato il quale si dichiara per la destituzione di Salata in causa della sua opera a Rapallo, ma riguardo all’Ufficio centrale scrive: «2) non altrettanto indiscutibile parmi la proposta della soppressione dell’Ufficio centrale senza un adeguato surrogato sia con commissioni speciali presso ogni ministero, che poi sempre dovrebbero avere un ufficio di coordinamento alla presidenza del Consiglio, o con un Ufficio centrale ridotto. Le ragioni di questi miei dubbi sono: a) il periodo di transizione dall’amministrazione austriaca all’italiana non è ancora finito, né può essere ex abrupto, quando si considera che vi sono nelle nuove provincie generazioni nate e cresciute per 50-60-80 anni nel regime austriaco (non si porti l’esempio francese odierno dell’Alsazia, perché ivi le generazioni più vecchie erano nate e vissute prima del 1870 in regime francese e la Germania aveva lasciato a quel suo Reichsland una speciale autonomia con i vecchi usi); b) è innegabile che è necessario un processo di assimilamento che da qualcuno dev’essere curato, sorvegliato ecc.; c) farci paladini della soppressione anche della buona parte amministrativa del vecchio regime è dar facile giuoco agli avversari di muovere le masse delle nuove provincie contro il Fascismo. 3) La transizione e l’assimilamento “reciproco” da me sopra accennato “non deve” esser confuso con “aspirazioni di autonomie”. Quando verrà il momento auspicato dal collega nostro Massimo Rocca delle autonomie regionali “storiche”, le nuove provincie dovranno esser già bell’e assimilate e far parte integrante per lo meno del “Veneto” dal Brennero alle Dinariche. Ma quest’è musica dell’avvenire!…». Dopo l’attacco a fondo di Giuriati l’on. Banelli, deputato fascista di Trieste, ha tentato una difesa di Salata, rivolgendosi alla Direzione del partito perché faccia un’inchiesta sul serio prima di pronunciarsi. Ritiene che l’Ufficio centrale debba sussistere almeno fino al 30 giugno di quest’anno. Ricorda ch’esso ha funzioni importanti in relazione all’esecuzione dei trattati di pace. Ha quindi la parola l’on. De Stefani, rappresentante la direzione del Gruppo parlamentare fascista. Egli rileva che il convegno non ha portato sull’opera amministrativa dell’on. Salata quella documentazione che sarebbe stata indispensabile per farsi un giudizio completo. Ma c’è un elemento politico importante su cui i fascisti hanno un’opinione già fatta. Questo è dato dalla tendenza autonomista, espressa dal Salata anche in una sua recente intervista al «Resto del Carlino»: I fascisti sono contrari e protestano anche contro le commissioni consultive, le quali sono composte, quasi esclusivamente di redenti. Il Trentino, la Venezia Giulia, l’Alto Adige e Zara – esclama il De Stefani – sono stati conquistati per tutti e tutti abbiamo lo stesso titolo d’intervento in tali questioni. Contro l’Ufficio centrale, le Commissioni consultive e la diversità di amministrazione «Ci sono in esse degli elementi, (ed io parlo a dei fascisti e a patrioti benprovati) del cui patriottismo non possiamo né dobbiamo fidarci, anche se il governo, al quale mi pare che qui si chieda troppo del quale poi ci si fida anche troppo, li ha chiamati a far parte delle commissioni consultive. Per quanto riguarda l’autonomia, io ho una sola osservazione da fare: devo ricordare che nel programma del partito nazionale fascista è assolutamente esclusa ogni autonomia non nel senso di potestà delegata, come hanno i comuni e le provincie italiane, di fare i regolamenti per delegazioni di leggi organiche dello Stato, ma nel senso di capacità di fare vere e proprie leggi indipendenti da leggi organiche che contengano la delegazione di questa potestà». «L’argomento centrale che ho sentito qui presentare in tema di autonomie fu questo: noi dobbiamo conservare quelle autonomie che noi abbiamo ottenuto a prezzo di gran fede e di grande sacrificio dall’Austria e con cui difendemmo la nostra italianità (Mrach protesta). Finché voi dovevate difendervi dall’assorbimento austriaco era necessaria e santa la vostra lotta per l’autonomia: ma ora credo che voi non vogliate difendervi dall’assorbimento italiano e quindi la ragione politica di quelle autonomie viene assolutamente a cessare. Ci sono, è vero, delle leggi vigenti oggi in Austria, migliori di quelle italiane. Ora lo scopo nostro è quello di arrivare attraverso un duplice processo alla unificazione legislativa. Noi non possiamo ammettere che alcuna regione d’Italia sia sotto uno statuto legislativo diverso da quello di altre regioni, non lo possiamo ammettere, come dicevo prima, per una ragione sostanziale politica, in considerazione che c’è un movimento autonomistico oggi nel paese gravemente pericoloso. L’autonomia è un programma sospetto, noi sappiamo quali sono i paladini delle creazioni regionali e delle autonomie legislative nelle vostre provincie. Chi troviamo noi fra questi paladini? Troviamo il partito popolare, quello socialista e comunista e gli slavi e vi chiedo se volete mettervi in tale buona compagnia. E si capisce perché il partito popolare sia autonomista perché gli elementi direttivi del partito popolare vedono le cose da molto lontano e se essi possono costruire delle autonomie regionali, attraverso quelle autonomie possono arrivare a quella forma federale dello Stato italiano che rinverdisca il problema di quelle rivendicazioni temporalistiche che oggi nell’attuale unità non trovano modi di realizzazione (!!!)». «Non può esistere oggi un’autonomia legislativa. Non ci possono essere due statuti giuridici, uno statuto giuridico per i cittadini del vecchio regno e uno statuto per i cittadini delle nuove provincie sia nel campo del diritto privato, sia nel campo del diritto pubblico. È necessaria l’unificazione legislativa ed è sommamente pericoloso che voi liberiate la strada a coloro che sono per i loro postulati internazionalistici, i nemici eterni della nazione». Una voce da Bolzano A questo punto il segretario Bianchi legge un telegramma dei fascisti di Bolzano il quale suona: «Leggi austriache, oggi come ieri, servono a colpire italiani loro diritti, e ad esimere i tirolesi dai loro doveri. Vergognosa farsa opzioni concede col salvacondotto Roma-Trento la cittadinanza ai maggiori nemici denigratori nostri, confermando loro azione passata incitandola per l’avvenire. La lotta non cessa contro impiegati nostri; condizioni delle scuole italiane sono pietose; il censimento è affidato alle autorità tirolesi; da esso appaiono tedeschi gli stessi fascisti! La politica di asservimento e di dedizione di ogni autorità, le accuse pubbliche lanciatesi vicendevolmente e pubblicamente contro i responsabili impongono al convegno fascista di Trieste di pronunciarsi per la lotta senza riserve e per la condanna dell’Ufficio centrale e del Governatorato di Trento. Tale voto risponde al principio fondamentale del partito imponente la lotta contro i parassiti della Nazione; ed esprime sentimento unanimemente espresso dall’Italia tutta». Questo telegramma – riferisce il Popolo – fa molta impressione e Storace s’alza per rincarare la dose. Dopo di lui parlano alcuni altri, attaccando l’amministrazione di Salata, come antinazionale e si finisce col votare il seguente ordine del giorno: L’ordine del giorno «Il Congresso interregionale dei Fasci delle nuove provincie, premesso il proprio giudizio assolutamente sfavorevole all’opera dei senatori Salata e Credaro e alla loro permanenza in carica, si augura che la Direzione del partito e il Gruppo parlamentare fascista propugnino la soppressione dell’Ufficio centrale per le nuove provincie e l’estensione ad esse – nel più breve termine di tempo possibile – della legislazione e degli ordinamenti del regno, ritenendo politicamente pericoloso il sistema della autonomia». Prima di passare alla votazione, Mrach dichiarando di non condividere completamente il giudizio espresso sulle autonomie, propone che l’ordine del giorno venga diviso in due parti; e precisamente una per quanto riguarda l’atteggiamento da prendere in confronto di Salata e Credaro, e l’altra per quanto si riferisce all’autonomia. La proposta è accettata. Si procede quindi alla votazione: la prima parte risulta approvata all’unanimità, nell’altra non si hanno che due voti contrari e un astenuto. Questo convegno non ha bisogno di ulteriori illustrazioni. Esso dimostra l’incompetenza assoluta di quasi tutti gl’interlocutori a trattare delle nostre questioni. La confusione che si è fatta tra i criteri politico-amministrativi dell’attuale capo dell’Ufficio centrale e la funzione dell’Ufficio centrale stesso, tra la politica dell’on. Credaro e la questione autonomistica dell’Alto Adige, fra la politica estera del sen. Salata e le sue tendenze autonomistiche, fra le autonomie delle Nuove Provincie e il regionalismo italiano prova solo che il convegno fascista era del tutto impreparato a discutere e a deliberare su tali problemi. Si è dovuto ammettere che sull’opera del sen. Salata, almeno quale capo dell’Ufficio centrale (ché la sua opera di diplomatico riguarda puramente la sua persona, non l’ufficio) era necessaria un’ulteriore inchiesta e tuttavia si è finito coll’esigerne la destituzione. A Credaro non si fece nemmeno il processo; fu condannato per giudizio statutario. Dell’Ufficio centrale benché sia stata ammessa la necessità di creare una qualche cosa di simile per un periodo di transizione – si chiese l’abolizione pura e semplice. Infine si proclamò politicamente pericoloso il sistema dell’autonomia. Ora noi non crediamo che le persone di governo, prese di mira, possano pericolare per un ordine del giorno il quale in fondo è più innocuo della campagna che dagli stessi circoli viene fatta per mesi e per anni contro di loro; ma quello che ci deve preoccupare in tutta quest’agitazione è lo spirito antiautonomista, e centralista che la pervade. Se questo spirito animasse i soli aderenti dei fasci l’allarme potrebbe essere limitato, ma disgraziatamente esso si combina colle tendenze della burocrazia centralista, la quale ora rialza minacciosamente la testa. Il vero significato della lotta Noi non ci siamo mai illusi sul vero significato della lotta che si è ingaggiata contro l’Ufficio centrale. Non è il criterio politico di un uomo né i difetti e gli errori di un ufficio che si vuol colpire. La botta mira più in fondo. Abbattendo l’Ufficio centrale si vuole scuotere le basi ancora fresche delle commissioni consultive, si vuole limitare l’influsso dei nativi sulla sistemazione delle Nuove Provincie, si vuole uniformare l’amministrazione e la legislazione senza tener conto del buono che dovrebbe permanere, e si vuole distruggere ogni possibilità di ricostituire le nostre autonomie locali. Due preoccupazioni guidano questa mossa, l’una di carattere regionale, la quale teme che le autonomie ritardino l’assimilazione dei tedeschi e degli slavi, l’altra di carattere nazionale, la quale teme che un esperimento autonomistico ben riuscito nelle Nuove Provincie favorisca il decentramento regionale in tutto l’organismo statale italiano. Sarebbe cecità il nascondersi che tali preoccupazioni possono far presa anche su circoli non fascisti. La seconda, quella di carattere generale, è condivisa da tutti i tradizionalisti e centralisti, anche se non tutti condividano coll’on. De Stefani la stupida paura che i popolari pensino al regionalismo come ad una soluzione della questione romana. Essa ci dice che fra le nostre autonomie e il movimento regionalista nel Regno esiste un nesso logico, e che per quanto noi ci sforziamo di tener disgiunti i due problemi, di fatto noi non arriveremo alla ricostituzione delle nostre autonomie, se contemporaneamente nelle vecchie provincie non si rafforzerà il movimento decentratore. Di qui l’importanza capitale del Partito popolare italiano. La prima preoccupazione di carattere regionale deve venir combattuta sovratutto da noi. Siamo noi, redenti, che dobbiamo offrire all’opinione pubblica la garanzia della nostra esperienza e della nostra italianità per convincerla che il sistema autonomistico rappresenta il mezzo migliore per amicarci e quindi per assimilare gli allogeni. Sulla necessità di questa tattica e sulla necessità che tale tattica corrisponda alla realtà non si insisterà mai abbastanza. In Italia senza il favore della pubblica opinione non è possibile nessuna riforma. Per arrivare quindi alla ricostituzione autonomistica, non basta reclamarla con energia o con copia di argomenti; bisogna riuscire a vincere i pregiudizi e a convincere il pubblico del valore nazionale che può avere il nostro assetto amministrativo. Infine ci sia lecita un’altra conclusione. Sull’inizio della campagna elettorale amministrativa il Partito popolare ha proclamata la necessità di dare all’elezioni comunali il significato di un’affermazione autonomistica. Sembrò a taluni superfluo. Il convegno di Trieste li disinganni. Anche nelle Nuove Provincie si porta la lotta contro la tendenza che qui è condivisa da tutti i più importanti partiti politici. Conviene quindi insistere nell’affermare i nostri postulati. Per raggiungerli c’è bisogno di una grande energia e di una grande concordia. 