Papa Benedetto Decimoquinto è morto stamattina alle ore 6. Quando Giacomo dei marchesi Della Chiesa entrò in Vaticano per il Conclave forse nessuno al mondo pensò ch’egli non ne sarebbe più uscito. La folla che si accalcava dinanzi alle porte di bronzo donava i suoi sguardi riverenti insieme e curiosi ad altri che non era l’arcivescovo di Bologna dalla piccola statura e l’andatura alquanto claudicante e il viso stampato di magrezza. Perfino il sarto che prepara le tradizionali tre sottane candide, secondo narrano le cronache, non prese affatto in considerazione il cardinale Della Chiesa. E perfino i giornali, ch’è tutto dire. La scarna figura del porporato entrò e scomparve nel Vaticano immenso senza quasi che nessuno se ne accorgesse. Venuta l’ora del Conclave – era il tramonto del 31 agosto 1914 – la sorte assegnò al cardinale di Bologna la stessa cella che undici anni innanzi era toccata al cardinale di Venezia il quale ne usciva papa col nome di Pio X . Tre giorni più tardi Giacomo Della Chiesa ne usciva papa anche egli. Col nome di Benedetto XV. La sua piccola figura magra, tolta tre giorni prima allo sguardo del mondo profano, ricompariva, nel candor delle vesti pontificali, trasfigurata, assunta alle altezze di un simbolo, simbolo arduo e spirituale come la vetta d’un monte che risplenda nella luce dell’alba. Tutto un mondo, il mondo cattolico, era ai suoi piedi, risentendo, nell’entusiasmo che in quel momento era orazione, il fremito della propria vitalità profonda. E su quel mondo, su quell’entusiasmo, su quella orazione Benedetto XV dette la sua prima benedizione. Lontano, nel cielo d’Europa, balenavano le prime vampate della guerra più spaventevole. Mai nessuno forse uscì dal Conclave atteso veramente principe della pace come ne uscì papa Benedetto. Ed egli veramente non lasciò deluso nessuno. Fin dal primo momento, riguardando dall’alto i campi d’Europa orribilmente devastati, egli, il candido pontefice, misurò nel cuore le sconfinate sciagure che segnano il dominio della terra, e il cuore paterno disse: «Io non vorrò altra signoria che quella delle anime; qui la guerra non avrà presa; nello spirito del Cristo è e deve essere la fratellanza di tutti gli umani». Così disse colui che per le nostre povere menti era quasi l’ignoto, e che pure, nella sua evangelica opera di sette anni, doveva abbracciare tutti i popoli, tutti i problemi, tutti i dolori, finendo col raccogliere l’ammirazione fino dei nemici dichiarati della Chiesa; colui che doveva dimostrare, forse come pochi dei suoi antecessori, che veramente attraverso l’opera del papa si dilata il regno di Dio e si preparano al Cristo nuove pacifiche conquiste di anime in tutti i continenti, dove l’urto degli odi umani ha mietute più vittime e ha seminate più rovine. Oggi, mentr’egli giace sul letto di morte, interrotta per sempre quella prodigiosa sua attività che non pareva dovesse aver mai esaurimento, dall’oriente un’alba piena di promesse proietta un raggio di luce nuova sulla sua fronte ormai irreparabilmente reclinata, e l’occidente cerca ansioso dove sostare per trovare quella pace che egli, egli solo seppe additare nei fondamenti del diritto cristiano quando inutilmente si cercava altrove. Uno dei fenomeni più impressionanti di questo dopo guerra è appunto la premura colla quale i popoli tutti, senza distinzione di vincitori e vinti, hanno fatto a gara per avvicinarsi al papato, per assicurarsi il suo favore e chiedere il riconoscimento della loro esistenza e legarsi ad esso mediante trattative e rapporti ufficiali. Indubbiamente in molti casi questa corsa verso Roma fu motivata da ragioni, diremmo così, materiali, dall’interesse nazionale, ma in molti, moltissimi altri questa corsa significò veramente il riconoscimento dell’autorità morale senza confronti che il pontefice esercitava nel mondo. E anche quando il motivo principale fu l’interesse, anche in fondo a questo interesse era lo stesso riconoscimento, perché è troppo chiaro che nessun governo e nessun popolo potrebbero pensare ad amicarsi chi non ha nessun valore nella vita dei popoli. Ma, ammesso anche che gli accordi coi governi abbiano un valore parecchio relativo; ammesso che in molti casi essi non rappresentino che i risultati dei calcoli e dei compromessi della politica militante; c’è sempre qualche cosa che va al di sopra e al di là di tutti i possibili governi e di tutti i possibili parlamenti; ed è il sentimento, è il cuore, è l’anima dei popoli che da sette anni guardava a Roma con un sentimento di fiducia che a nessun altro concesse. A questo sentimento, a questo cuore, e quest’anima ha parlato Benedetto XV, con mille atti e con mille parole fino dal primo istante nel quale i popoli furono chiamati alla prova terribile della guerra, Ed essi sentirono subito che il papa soltanto era in una sfera inaccessibile ai compromessi e alle corruzioni e ch’egli solo poteva essere l’interprete sincero delle loro aspirazioni e dei loro bisogni. Nelle stesse accuse che – in tetre ore di confusione – si rinnovavano qua e là contro il papa, era un implicito riconoscimento che dal papa tutto si poteva aspettare, tutto sperare. In un giorno non lontano, dalla tribuna del Senato francese, un signore di cui non ricordo più il nome, ha lanciata, in tono d’accusa, questa frase; «Il papa appare quando viene l’ora della depressione dei popoli». E sì, è anche vero. Nell’ora della depressione, mentre da una parte gli uni si accaniscono contro gli altri, e dall’altra tutti si raccolgono avidi intorno ai loro materiali interessi, e tacciono, il papa interviene; compare fuori e sopra della mischia, fuori e sopra degli interessi, e parla ai popoli colla voce più alta e più pura che sia loro mai giunta. Non come il più forte che viene a strangolare il più debole; non come l’avvoltoio che si getta sulla carogna, avido di scarnarla; ma come il rivendicatore e l’annunziatore, come colui che nell’oscurità promette la luce, come colui che tra gli urli della morte grida la parola di vita. Ricordate quella tragica ora quando la guerra mondiale pareva avere raggiunto il suo furore massimo, e il Belgio pareva completamente scomparso dalla carta geografica per la ferocia dei tedeschi, e alla Serbia si stava preparando qualcosa di non troppo dissimile da quanto era toccato al Belgio; ricordate la lettera ai popoli in conflitto e ai loro capi – a quelli prima, poi a questi – che papa Benedetto scrisse nel primo anniversario dalla conflagrazione ? «Le nazioni non muoiono, vi era detto. Umiliate e oppresse, portano frementi il giogo loro imposto, preparando la riscossa e trasmettendo di generazione in generazione, un triste retaggio di odio e di vendetta. Depongasi il mutuo proposito di distruzione e si ponderino con serena giustizia i diritti e le giuste aspirazioni dei popoli». Nell’ora della più grande depressione dei popoli era questa la più alta, la più forte, la più solenne proclamazione dei loro diritti. E i popoli se ne mostrarono riconoscenti. Oggi, attorno al letto di morte di papa Benedetto, essi sono raccolti nell’unanimità d’un dolore sincero. È morto il papa dei popoli. È morto colui che benediceva quando tutto era maledizione, che dava pane ai bambini, alle vedove, ai feriti, ai prigionieri quando tutti i popoli, diventati eserciti schierati in campo, si scambiavano fucilate, cannonate, nubi di gas asfissianti. Ed è morto mentre questi popoli di lui avevano ancor tanto di bisogno. 