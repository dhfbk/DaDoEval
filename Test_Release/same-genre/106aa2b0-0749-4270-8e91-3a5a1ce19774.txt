Von Papen è oratore forbito, elegante e sostanzioso. Da lungo tempo tuttavia la sua arte retorica sembrava doversi esaurire nella difesa della Sarre : problema che, accanto alla personale fiducia del maresciallo, costituisce per Hitler la ragione di conservargli il rango e la dignità di vicecancelliere. L’ultima volta che prese atteggiamento nelle questioni generali fu in Gleiwitz nel gennaio scorso, quando polemizzando colla pastorale natalizia dell’episcopato austriaco, parve assumere, pur contro preoccupazioni e riserve così autorevoli, la difesa dei principi e della condotta del socialnazionalismo. D’allora in poi egli, cattolico e collaboratore del Concordato, dovette assistere silenzioso allo strazio che se ne fece nelle manifestazioni oratorie e nelle pratiche attuazioni; protettore dello Stahlhelm, ne vide i capi sospettati o puniti; rappresentante della destra conservatrice, dovette tollerare che alcuni Unterführer proclamassero che il nemico sta a destra ed annunziassero nuove e più energiche ondate rivoluzionarie. Pare ora che la sua pazienza sia arrivata all’ultimo limite, perché domenica 17 von Papen colse l’occasione dell’assemblea annuale della federazione universitaria di Marburgo , per pronunciare un discorso trasmesso anche per radio, che fece una sensazione enorme. Disgraziatamente è impossibile averne sott’occhio il testo integrale, perché la stampa tedesca ebbe l’ordine di non riprodurlo. I brani tuttavia riferiti dai giornalisti svizzeri ed austriaci sono più che sufficienti per caratterizzare il singolare avvenimento. «Per devozione verso Adolfo Hitler e l’opera sua» il vicecancelliere si sente in dovere di fare alcune precisazioni intorno alla «rivoluzione tedesca». Siccome «la stampa non ha il coraggio di cercare una spiegazione coraggiosa e leale», tenterà di farlo egli stesso, come uomo di Stato, dimostrando così che «il governo è abbastanza forte per sopportare delle critiche decenti e leali». Entrando nel merito egli deplora che «giovani ardenti e rivoluzionari» tendano troppo a sinistra, predichino la lotta contro i conservatori e annunziano periodicamente nuove ondate. La rivoluzione non può essere infinita né meta a se stessa. «Il sistema del partito unico non è giustificato che in quanto sia necessario per assicurare il cambiamento di regime e fino a che entri in funzione la nuova classe dirigente». «L’umanità, la libertà e l’eguaglianza dinanzi ai tribunali non sono espressioni del liberalismo, ma nozioni cristiane e germaniche. Il fondamento degli Stati è la giustizia». Sulla «libertà individuale» egli, secondo il testo pubblicato dalla stampa svizzera, avrebbe insistito colle seguenti parole: «L’applicazione della disciplina militare alla vita collettiva del popolo non deve soffocare le tendenze umane. Ognuno deve disporre di alcune ore, per consacrarle alla famiglia e ai suoi svaghi. Un popolo non può venir unificato col terrore, che deriva sempre da una cattiva coscienza. Contro i discorsi di coloro i quali affermano che l’individuo non conta nulla conviene ricordare la parola del Führer, che la cosa più importante è il valore della persona». Un’altra parte notevole del discorso fu quella relativa alla questione religiosa. Qui von Papen si volge contro il movimento della «fede tedesca», contro la tendenza di coloro che vogliono ricostituire l’unità religiosa della Germania creando una «terza confessione» a sfondo idealistico-pagano, e afferma che la vera unità è data dal cristianesimo. Abbandonandolo, i tedeschi si metterebbero da sé al bando della civiltà occidentale di cui furono tanta parte. Ed ecco la conclusione del discorso, secondo la fonte già citata: «Nessun popolo può restare in uno stato rivoluzionario perpetuo, se vuol rimanere nella storia. Bisogna che un giorno o l’altro il movimento rivoluzionario si arresti e che si organizzi un ordine politico-sociale definitivo e si stabilisca nello Stato una giustizia imparziale. Non si può crear nulla con una dinamica perpetua… La storia si svolge da sé; non occorre incalzarla ogni momento». Alla fine von Papen elevandosi a considerazioni più generali fa appello all’Europa perché si ritrovi in un’opera comune di civiltà e di progresso, a scanso di perdersi definitivamente. Si comprende di primo acchito che il ministro della propaganda Goebbels, il quale aveva tuonato anche in un discorso recente contro i criticastri e i «Miesmacher» , abbia subito interdetto la pubblicazione del discorso e che il Rosenberg nell’organo del partito Völkischer Beobachter pubblichi una risposta che senza nominare il vice-cancelliere, gli nega il diritto di parlare sulla rivoluzione tedesca; ciò dev’essere riserbato a coloro che l’hanno veramente fatta. «È un errore il ritenere che i cosidetti circoli di destra abbiano avuto le stesse mete che i nazionalsocialisti e che solo la tattica sia stata diversa. Lo stato presente del nazionalsocialismo non è uno stadio di transizione, ma costituisce un fenomeno definitivo». A Berlino si sparse già lunedì la voce che von Papen in seguito alla mancata pubblicazione si sarebbe ritirato; ma invece un colloquio con Hitler deve avere evitata la crisi, giacché si annunzia aver lo stesso von Papen in confronto del Führer convenuto che il discorso, pronunciato per un circolo ristretto d’intellettuali, non era adatto alla pubblicazione su larga scala. Ne potrebbero derivare degli equivoci, e quindi lasciamolo nell’oblio, avrebbero concluso d’accordo i due uomini di Stato. I corollari quindi troppo affrettati che ne deducevano alcuni giornali francesi non hanno ragione di essere. Ma è pure innegabile che il dissenso per dirla alla tedesca, è immanente e che presto o tardi dovrà venir risolto. La questione delle idee e i problemi dello spirito finiscono coll’imporsi. Il ministro Goering cercò in questi giorni di bagatellizzare la crisi del protestantesimo tedesco col dire che la nuova chiesa centralizzata non vuol essere che un’organizzazione esteriore, lasciando piena libertà di pensiero nelle questioni teologiche. Ma gli evidenti dissensi religiosi della Germania d’oggi, ci provano appunto che la questione dei principii e dell’unità morale interiore prevale su ogni unità formale. Ed il campo religioso è un esempio per gli altri. Il movimento operaio cattolico nei paesi a partito unico sta adattando il proprio organismo alla situazione di fatto. In Austria, sciolte le Gewerkschaften (sindacati) di colore e creato il sindacato unico di Stato, proibite anche tutte le associazioni politiche, gli operai che erano prima organizzati nei sindacati cristiani e partecipavano al «cristlichsoziale Arbeiterpartei», il quale in via di fatto agiva come sezione operaia del partito cristiano-sociale, si sono ora organizzati in una «federazione operaia cattolica». Vi si rivedono alla testa gli antichi capi, gli onorevoli Kunschak e Spalowsky , e come assistente ecclesiastico generale, mons. Hausleithner . Il programma, disse quest’ultimo nella assemblea costitutiva, rimane quello della Rerum novarum. Gli operai cattolici ne cercano l’applicazione integrale nelle società operaie cattoliche, donde si propongono di portare il loro spirito nel sindacato unico, ogni volta ch’esso sarà chiamato ad esercitare le sue specifiche funzioni. Più complicata e difficile è la situazione in Germania. Una disposizione recente, che corona una serie di altre vessazioni, stabilisce che i soci delle società operaie cattoliche non possano essere nello stesso tempo membri dell’Arbeitsfront ufficiale. Ciò equivarrebbe a sopprimere le organizzazioni cattoliche, perché chi non partecipa all’Arbeitsfront non può far valere i suoi diritti sociali. Ora il vescovo di Münster, conte Gallen , dichiarò in una recente riunione operaia, tenuta ad Essen-Wiengen, che i vescovi radunati in conferenza a Fulda, avevano deciso di difendere le società operaie cattoliche e i Gesellenvereine . Espresse anche la speranza che nei negoziati imminenti che si svolgeranno fra una deputazione episcopale e il ministro degl’interni si riesca ad abolire il deplorato provvedimento, ed incoraggiò i soci a resistere contro le diffide e le minacce. La Destra cattolica belga ha fatto un passo innanzi nell’elaborazione della riforma statale. Dopo le proposte politiche, delle quali abbiamo a loro tempo fatto cenno, la «Fédération des Associations et des Cercles» presenta ora un complesso di riforme amministrative. Trascurando qui il piano di riforma burocratica, pur così notevole perché propone di creare un organo specialissimo per 300 funzionari superiori scelti, ci limiteremo a registrare i suggerimenti di carattere politico-sociale. La Destra cattolica vuole anzitutto la «décharge de l’Etat». Bisogna smobilitare lo Stato. «Nous sommes – proclamano questi cittadini di uno Stato che in confronto a molti altri passa ancora per liberale in economia – nous sommes infiniment plus avancés dans la voie de l’Etatisation qu’on ne pourrait le croire à première vue». Per rimediarvi si propone che lo Stato restituisca all’iniziativa privata parte del suo patrimonio industriale (comunicazioni, poste e telegrafi, miniere ecc.), pur riservandosi, nel pubblico interesse, un diritto di controllo e di veto. La stessa smobilitazione s’invoca sul terreno politico sociale. Lo Stato non deve assumere direttamente né le assicurazioni sociali, né l’organizzazione del credito, né i lavori pubblici, né la scuola. Lo Stato deve vigilare e tenere l’alta direzione, ma ad occuparsene in pieno sono chiamati i corpi intermedi. Si tratta anche di giustizia distributiva. Perché ad esempio si dovranno mantenere coi danari di tutti i contribuenti le scuole superiori che vengono frequentate quasi soltanto dalle famiglie benestanti? In quanto alle assicurazioni «l’idéal est que la prévoyance sociale soit organisée par des institutions corporatives». Per il contrario i riformatori vogliono che sia aumentato il potere di controllo dello Stato, in modo che ogni ente il quale viva anche in modesta parte con mezzi pubblici, debba essere sottoposto ad una rigorosa vigilanza. Le proposte suscitarono più consensi che obiezioni e furono dopo rapida discussione accolte ad unanimità. Il presidente, l’ex ministro Segers , proclamò anzi con una certa solennità che con queste innovazioni e quelle altra volta deliberate «on prépare l’avènement de l’Etat corporatif!» È ben questa un’altra prova che conferma come questo termine di «Stato corporativo» serva oramai ad etichettare le posizioni più diverse e antitetiche. Il più autorevole organo del liberalismo europeo, il «Temps»,asseriva recentemente che corporatisme equivale a étatisme e che «le corporatisme pullule sur le marxisme mort». «C’est le plus grave péril qui menace notre civilisation», scrive altrove Giuseppe Barthélemy . Ed ecco invece i cattolici belgi i quali credono di poter ricorrere al corporativismo per «décongestionner» lo Stato ed aumentare le libertà economiche e sociali dei cittadini. Ciò dimostra che le parole di moda vanno guardate molto dappresso. Oliveira Salazar costruisce sulle rive del Tago un edificio di stile diverso da quello italiano, Dollfuss è corporativista come Hitler, ma fa il contrario di lui; ed ora staremo a vedere a chi assomiglierà Gueorguiev colle sue corporazioni balcaniche. 