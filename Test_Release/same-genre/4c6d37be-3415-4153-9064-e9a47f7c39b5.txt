Reverendo padre rettore, signore e signori, le mie prime parole sono parole di ringraziamento, di profonda gratitudine per il grande onore che avete deciso di concedere a me e, attraverso me, al mio paese. Ho fatto una lunga strada per ricevere questo diploma e, poiché voglio apparire a voi come uno studente modello, penso che dovrei dirvi che queste ultime tre settimane che ho trascorso sul vostro meraviglioso continente prima di presentarmi a voi sono state per me molto simili ai periodi – che tutti voi conoscete bene – che precedono gli esami. Sono periodi di duro lavoro, temo, soprattutto per gli studenti che non sono stati molto diligenti durante l’anno accademico. Sono stato molto diligente in queste tre settimane ma confesso di non aver concluso la mia tesi. E questo mi conduce al secondo punto che, ancora, è una nota di gratitudine. In politica – come in ogni passo della vita ma soprattutto in politica – ci si trova così assorbiti dalle incombenze quotidiane che ci si trova a desiderare ardentemente di tornare alle scienze umane per elevarsi intellettualmente. Ci si sente inaridire e si ha bisogno di abbeverarsi alle fonti. Per questo vi sono nuovamente grato: perché mi avete chiamato a indugiare un attimo presso questa grande fonte di conoscenza, uno dei molti istituti in cui la Compagnia di Gesù porta avanti il suo splendido lavoro. Sì, viene in mente ciò che accade nei giorni da studenti. Allora studiamo assiduamente e instancabilmente – almeno lo spero – per «la vita», e attendiamo con ansia di provare le nostre forze lungo le sue strade rumorose: e ancora quando raggiungiamo il nostro scopo, spesso ci sentiamo persi. Ci chiediamo quali siano i veri valori, questi o quelli, e decidiamo che di quando in quando dobbiamo farvi ritorno. L’insoddisfazione è segno dell’aspirazione dell’uomo a cose più stabili, è un segnale della natura temporale dell’uomo. Spiega il nostro amore per i cambiamenti, che si applica alle vite degli uomini e delle società e forse spiega i destini alterni di nazioni e civiltà. È la legge dell’ascesa e del declino degli imperi che a sua volta conduce alla legge del dare e avere, della collaborazione fra uomini che uniscono i loro sforzi e contribuiscono, ognuno con ciò che possiede, al benessere di coloro che non hanno nulla e alla felicità di tutti. Questo è il pensiero che mi sorge quando penso ai nostri due continenti. Sono stato onorato come ospite del governo americano. Sono stato accolto caldamente in molti luoghi e ovunque ho ricordato i legami che ci uniscono e il contributo di civiltà che noi italiani abbiamo dato nel corso dei secoli. Voi in America avete contribuito molto a salvare questa civiltà. Ma non è stata semplicemente una crociata in armi, di cui la storia è piena. C’è qualcosa di assolutamente nuovo nella vostra politica. È non solo il raggiungimento ma anche il mantenimento della sicurezza e della pace. Anche gli antichi crociati partirono coraggiosamente alla ventura per conquistare o salvare con la forza delle armi. Ma lì terminava il loro compito e quando le arti di guerra fallivano il successo non poteva essere assicurato altrimenti. Invece la moderna politica americana è andata molto oltre. Gli eserciti di liberazione sono stati seguiti dal consolidamento della democrazia attraverso la ricostruzione economica e – questo è lo sviluppo più recente – attraverso un’organizzazione per la sicurezza su larga scala. Questo è il motivo per cui l’Europa è in debito con gli Stati Uniti. Ora stiamo ricostruendo: noi promotori dell’unità del nostro continente abbiamo questo ideale perché siamo sicuri che un’Europa unita sia in posizione migliore per far progredire ancora il mondo moderno come ha contribuito a costruire quello antico. Sono caduto nuovamente nella politica, anche se avevo cominciato su un’altra linea. Ma questo prova come la politica oggi sia strettamente collegata con tutti i valori della nostra vita. I valori morali oggi sono in pericolo come mai sono stati prima e, per quanto io non ne sia degno, mi piace pensare di essere arrivato qui sulle orme dei miei concittadini che di nome fanno Sabetti , Sestini , Pappi e Mazzella , studiosi del mio paese, santi e maestri, che tanto hanno contribuito a porre le fondamenta delle vostre grandi scuole. Non sono certo venuto a raccontrarvi cose che sapete già, ma a dirvi che noi in Europa consideriamo i valori morali sopra ogni altra cosa. Che la civiltà cristiana è per noi la base della democrazia in cui crediamo e per cui abbiamo messo in gioco ogni cosa. Che saremo al vostro fianco se voi siete al nostro fianco in questa grande impresa di metterla al sicuro e difenderla da quelli che la vogliono distruggere. Le armi devono essere necessariamente i nostri strumenti, ma la pace deve essere la nostra parola d’ordine. Non c’è dubbio che dobbiamo essere pronti ad affrontare un’aggressione, ma dobbiamo essere altrettanto convinti che il nostro primo dovere è di prevenirla e evitarla. So che condividiamo questa convinzione. La mia visita negli Stati Uniti termina qui a New York con questo incontro. È cominciata tre settimane fa a Ottawa dove abbiamo discusso l’organizzazione della nostra sicureza e sento che non ci poteva essere una conclusione più appropriata che qui, in questa centenaria sede cattolica di conoscenza, dove insegnate che l’Essere Supremo non è solo giustizia perfetta ma anche amore perfetto. Questa dovrebbe essere l’ispirazione che ci guida nel nostro compito odierno. Saremo fermi nella nostra determinazione di resistere alle forze dell’aggressione, ma il nostro scopo non è l’imposizione violenta di alcuna dottrina o ideologia: è libertà per tutti e cooperazione fra uomini che accettano la regola democratica. 