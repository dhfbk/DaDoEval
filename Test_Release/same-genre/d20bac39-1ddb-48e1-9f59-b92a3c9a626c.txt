La linea Lavis-Cembra è lunga 13,5 km e costa secondo il preventivo del progettante Fogowitz 3.501.000 corone, e secondo i calcoli riveduti del Ministero delle ferrovie 4 milioni, essendo la parte più difficile e più costosa dell’avisiana. La linea Lavis-Grumes è lunga 23,6 km e costa secondo il preventivo Fogowitz 3.130.000, ossia 217.000 il chilometro. Ammettiamo per precauzione che una revisione dei calcoli del progettante renda necessario anche qui un aumento del preventivo e, per star alti, supponiamo che la Lavis-Grumes costi una cifra tonda 6 milioni. In questo pessimo dei casi dunque il tratto Cembra-Grumes di circa 10 km costerebbe 2 milioni. Stabilite queste cifre, s’impone anzitutto una considerazione d’ordine generale. Già nel luglio del 1912 nella conferenza al Ministero delle ferrovie il Podestà di Trento , visto che il Governo negava assolutamente i denari per costruire intiere le due linee del compromesso Egna-Moena e Lavis-Cavalese e dichiarava di voler costruire la Egna-Predazzo e la Lavis-Cembra, insistette perché di fronte ai 45 km della Predazzo, della linea avisiana se ne costruissero almeno 23,6 km, cioè il tratto Lavis-Grumes. Tali insistenze incontrarono purtroppo un perentorio rifiuto. È noto però che Trento ritornò poco dopo sulla stessa domanda e che deputati e rappresentanti della città fecero capire al luogotenente baron Spiegelfeld che se Trento ottenesse la Lavis-Grumes avrebbe trovata la combinazione ancora tollerabile. Eravamo dunque tutti sul terreno dell’esecuzione parziale del compromesso: la differenza fra quello che il governo concedeva e che i popolari consigliavano di accettare e quello che Trento chiedeva era di 10 km. Come venne ormai pubblicato e documentato, nel corso delle trattative i nostri deputati appoggiarono la domanda di Trento, appoggio che si trasformò in pressione fortissima, quando il partito popolare pose il dilemma: o la Lavis-Grumes o via il luogotenente. Ma anche queste trattative ebbero per quanto riguarda la ferrovia esito negativo, perché il Governo dopo una lunga crisi di parecchi mesi preferì dimettere il barone Spiegelfeld. La domanda quindi dei rappresentanti di Trento per un minimum Lavis- Grumes, come una specie di compensazione di fronte alla Egna-Predazzo, l’esaudimento della quale, come disse il podestà nella penultima seduta municipale avrebbe ancora accontentata la città, venne purtroppo respinta. Ora badate a quello che avviene di questi giorni. Perché i popolari, messi innanzi alla triste necessità di scegliere fra la combinazione Lavis-Cembra ed Egna-Predazzo ovvero rischiar tutto, consigliarono di accettar la combinazione come la meno peggio, vennero accusati d’aver tradito il paese, distaccata la valle di Fiemme dal Trentino, e data in braccio la stessa valle ai germanizzatori. Perché? Perché nella combinazione è compresa la Egna-Predazzo? Ma forse che nella combinazione colla Lavis-Grumes, che i liberali avrebbero accettata, non ci sarebbe stata anche la Egna-Predazzo colle stessissime conseguenze? O forse i 10 km circa in più da Cembra a Grumes avrebbero tolto alla linea di Egna tutti gli effetti disastrosi che le vengono attribuiti, cioè il distacco e la perdita nazionale di Fiemme? A ragione quindi il D.r Degasperi riassumeva la fenomenale logica di questi giorni nella formola: Per i libero-socialisti Egna-Predazzo e Lavis-Cembra+10 km sarebbe stato un trionfo, per i popolari invece Egna-Predazzo+Lavis Grumes–10 km diventa il tradimento del paese. Ebbene, sapete che? Noi abbandoniamo codesta vostra logica ispirata alla passione ed all’odio di parte al giudizio di ogni mente equilibrata e ci rimettiamo tranquillamente al tribunale della storia. Ma se sono codesti 10 km che ci dividono, se è la costruzione di essi che può scongiurare tanti pericoli, ebbene uniamoci per costruirli! La Lavis-Grumes sarebbe costata 6 milioni; per il nostro «tradimento» ne risparmiano 4; rimangono 2. Se il proletario deputato di Trento faceva non è molto in Municipio appello alle casse borghesi per finanziare l’intiera avisiana che sarebbe costata fino a Cavalese oltre 10 milioni, se Trento era disposta a versare per lo stesso scopo 1 milione e mezzo, se altro mezzo milione si diceva pronto in Cembra, perché non sarà possibile finanziare fin d’ora il tratto di linea Cembra-Grumes che costerà al massimo 2 milioni? Noi che scriviamo siamo pronti a versare la quota a fondo perduto, che corrisponde alle nostre possibilità economiche ed alle nostre entrate, a condizione che i Pedrotti, i Manci, i Viesi, gli Scotoni e tutti gli altri che di questi giorni sacrificarono sull’altare della patria tanta rettorica facciano altrettanto ed in proporzione. In Germania s’è deliberato recentemente di levare su tutte le sostanze e le rendite un dato percento, una volta tanto, onde coprire le enormi spese militari. Perché nel Trentino, o almeno a Trento non si potrebbe fare lo stesso, imponendosi una volta tanto una tassa volontaria, proporzionata alle rendite ed alle sostanze per compiere un’impresa, la cui mancanza è proclamata un disastro nazionale? 