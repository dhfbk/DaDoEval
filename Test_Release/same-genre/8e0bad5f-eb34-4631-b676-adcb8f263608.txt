Appena si è parlato di elezioni probabili o vicine, si è affacciata naturalmente la questione della libertà di voto. Ci sarà libertà di votare, secondo la propria convinzione? Ci sarà la possibilità di agitare il programma del proprio partito e di fare la propaganda per i propri candidati? Le due questioni, che si assommano in una sola, s’impongono, dati i sistemi oramai in uso per le elezioni amministrative e date le condizioni dello spirito pubblico. Circa la prima si può rispondere che le garanzie formali, giuridiche e organizzative, le quali hanno lo scopo di assicurare la libertà di votare, cioè di compiere l’atto elettorale, sono, per quanto riguarda le disposizioni della nuova legge, aumentate e, conviene credere, sufficienti. Ecco le principali: 1. Le commissioni e uffici elettorali d’ogni specie (comunali, circoscrizionali, nazionali), vengono presiedute e dirette da rappresentanti della magistratura e da suoi fiduciari. Assistono rappresentanti delle diverse liste, cioè dei partiti in lotta. 2. Vengono rilasciati in antecedenza certificati elettorali (leggittimazioni), e ogni elettore ha diritto di ottenere in antecedenza dal pretore una tessera di riconoscimento. 3. Si vota colla «scheda di Stato»: l’elettore cioè riceve dal presidente del seggio una scheda sulla quale sono stampati i simboli di tutti i partiti che hanno presentate delle candidature; ed egli vota ritirandosi nella cabina e segnando colla matita il simbolo del partito che preferisce. Non c’è quindi possibilità di rifilargli nella saccoccia la scheda del proprio partito o di intimidirlo con minacce, né c’è scopo che gli agitatori elettorali lo stringano d’assedio al di fuori del seggio. Questa è senza dubbio la garanzia di libertà più forte che sia stata creata. 4. Il presidente del seggio ha poteri discrezionali sulla forza pubblica per mantenere l’ordine dentro e fuori del locale ove si svolgono le elezioni. Per forza pubblica s’intendono – e la legge lo nota espressamente per escludere ogni altra formazione volontaria – i reali carabinieri. 5. Pene severissime (da tre mesi ad un anno di prigione, da 100 a 5000 lire di multa) sono comminate contro pubblici uffiziali che cerchino d’influire indebitamente sull’esito elettorale e contro chiunque con minacce, con tumulti, invasioni nei locali, attruppamento nelle vie ecc., oltraggi o intimidisca gli elettori ecc. ecc. Le garanzie quindi della legge non mancano. Bisogna perciò ritenere che, se il governo vuole applicarle, non gli manchi modo di assicurare la libertà del voto. Noi riteniamo che tale proposito ci sia, non foss’altro perché non può desiderare che una Camera, la quale in grazie del nuovo sistema sarà almeno per due terzi sua, riesca inficiata nelle sue origini. Diversa è la questione della libertà di propaganda durante la campagna elettorale. Le condizioni dello spirito pubblico sono diverse, a seconda delle provincie; ma in alcune, in forza della comprensione passata e presente, ogni propaganda che non sia fascista è scomparsa da mesi e mesi. Vorrà il governo ristabilire una atmosfera di tolleranza, e se lo vorrà, avrà i mezzi per raggiungere lo scopo? Ecco il quesito che deve porsi il governo e che riguarda sovratutto il partito dominante. I fascisti hanno in mano tutti gli organi dello Stato, dominano quasi per intiero la grande stampa, dispongono di organizzazioni e di fondi pecuniari, ma sovratutto hanno fatto una legge che, purché ottengano la quarta parte dei voti in tutto il regno, assicura loro con un calcolo di privilegio 356 mandati. Vorranno o non vorranno permettere che le minoranze si contendano in libera agitazione politica i rimanenti 179 seggi? O soccomberanno alla tentazione del sistema totalitario, mettendo le mani – attraverso liste affini o ligie – anche sulla quota della minoranza? È da questa premessa, dall’esistenza della volontà del limite, che dipenderà la possibilità non diremo della solita campagna elettorale, ma almeno di una discussione misurata e contenuta. Ora si farà la gran prova. Chi in estate sosteneva la riforma Acerbo diceva che essa almeno servirebbe a garantire una qualche parte dei seggi alle minoranze. Si dimostrerà ora se almeno questa speranza, che a molti deputati suggerì il voto di acquiescenza ad una legge che pur dichiaravano ingiusta, potrà avverarsi. Noi vogliamo augurarcelo per il bene e per l’onore del nostro paese. 