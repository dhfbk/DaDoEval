Improvvisamente si parla di commissioni sanitarie, quarantene, cordoni militari . L’odore acre dei disinfettanti pare emani dai giornali che portano il grido d’allarme. I governanti deliberano provvedimenti straordinari e le navi russe che passarono – è storia di ieri – superbamente la Manica sotto la bandiera di Rosdestwenski, vengono ora arrestate all’imboccatura del Tamigi. Un blocco universale si dichiara contro la Russia e perfino la Francia mette l’alleata in quarantena. Il grande impero di Nicolò è marcio nel cuore e dal centro si diffonde il morbo mortifero come altra volta la vita. Dopo il disastro della guerra, gli orrori della rivoluzione e della fame, dopo la fame il contagio. L’Europa era prima sull’attenti contro le velleità d’espansione e l’incubo dell’influenza politica che dal mare artico tendeva fino al Bosforo; ora che l’orso politico non fa più paura e i colloqui con Islovski sono meno interessanti di quelli con Tittoni, un altro pericolo russo costringe la cosiddetta Europa civile a raddoppiare la vigilanza ai confini. Non è da noi preoccuparci delle previsioni più o meno tranquillanti dei proto-fisici. Il signor Mirman, direttore dell’igiene a Parigi e l’on. Santoliquido hanno dato ai giornalisti preoccupati le migliori assicurazioni; in Inghilterra invece si disse che le precauzioni non sono mai tante. In Austria malgrado si vada annunziando con insistenza che la peste è in Galizia, non si fiata; e in tali casi il tacere è oro. Ma lasciamo i sanitari alle prese col bacillo di Koch e confidiamo pure che all’arte igienica riesca di respingere il morbo asiatico indietro, indietro fino ai suoi focolari endemici fra il Gange e il Bramaputra. Quello che è interessante fin d’ora e che ci affrettiamo a rilevare, quantunque la pressura di questo momento – sono le 11 ant. – sia poco favorevole a constatazioni di psicologia collettiva – è il fenomeno della paura che ha invaso subito codesto nostro beatissimo mondo. La nostra età rifugge quant’altre mai dal dolore e dal male fisico, e anche oggi possiamo constatare che i periodi della storia ove la civiltà ebbe o acquista forme più raffinate sono l’epoche dove più scarsa è la fibra, più manchevole il coraggio, più gigante la paura. Quando il popolo dell’urbe ebbe celebrato il culmine dei suoi trionfi civili nei ludi secolari d’Augusto e la civiltà e il progresso parvero aver raggiunto i limiti dell’umanamente possibile, divenne un popolo pauroso. Quando la magnifica età del rinascimento italiano ebbe toccato il sommo della luminosa parabola, giammai l’orrore di ogni sofferenza, l’angustia del dolore, la paura, la superstizione dei fenomeni tristi celebrarono orgia più grande. Pare si debba concludere che l’estremo sforzo ai progressi della vita materiale, la febbre della ricerca, la raffinatezza della vita intellettuale producano tratto tratto, un esaurimento morale, che fa esulare dall’animo degli uomini lo spirito del sacrificio, l’eroismo e il vero concetto della vita umana ch’è milizia sopra la terra. Ed ora immaginatevi per un momento che il colera venga davvero e ripeta la sua visita agli stati europei. Pensate che i batteri del contagio penetrino dalle lande russe nelle nostre officine di moderna cultura, e che l’epidemia scoppi improvvisa, terribile fra il frastuono dei congressi inneggianti al progresso, fra i dibattiti dei partiti, fra l’affannosa corsa agli ideali, la ricerca furiosa dell’oro e del piacere, e interrompa bruscamente codesta autoesaltazione eterna dell’uomo, avvicinandolo di botto al male, alla morte... Anche le nazioni come gli individui hanno bisogno che tratto tratto ci sia qualcuno il quale intoni loro il Mementomo ... La comparsa di tali situazioni significò talvolta nella storia, il rinnovamento delle energie morali di un popolo, e fece muter rotta alla civiltà. Oh! insomma – interromperà taluno – che vuoi concludere tu pure che la peste è una fortuna... No, le conclusioni se le tiri il lettore, a modo suo. Ma con ciò si è voluto fare solo una constatazione: accennare il secondo effetto che ha oramai il grido d’allarme «viene il colera»: la riflessione. La frenesia della nostra cultura che precipita innanzi all’impazzata, ha una sosta, una breve sosta, tanto che basti per ricordare la poca consistenza di codesta grande ridda di coltura, di progresso, di civiltà, di formole e d’ideali, e come uno straordinario avvenimento che l’uomo non produsse né può modificare alteri e muti o spenga quella vita di parossistica coltura che gli uomini vantano loro creazione, sì che possa venir ripetuto: Illi motus animorum atque haec certamina tanta Pulveris exigui, ictu compressa quiescunt. 