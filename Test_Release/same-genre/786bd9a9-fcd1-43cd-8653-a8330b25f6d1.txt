«Come deputato al Parlamento a Vienna io prometto che all’idealità della riforma elettorale, dedicherò quanto io posso dell’attività mia, come dichiaro solennemente che il suffragio universale eguale e diretto avrà sempre il mio voto sincero, deciso, assoluto» (L’on. Silli al comizio pro suffragio uguale dei 5 novembre 1905) . «Vi sono talvolta diversità tali di interessi e di bisogni, che la parità di trattamento costituirebbe un danno palese» (Alto Adige n. 9 articolo di fondo) . Quando l’agitazione per il suffragio universale ed eguale prese forme più consistenti, apparvero manifeste, come abbiamo a suo tempo notato, due cose: la prima che la borghesia liberale temeva l’allargamento del suffragio quasi la fine del proprio governo; la seconda che, se localmente, qualche accolta di uomini clericali s’era opposta per l’addietro al suffragio eguale, ciò non poteva essere avvenuto nell’interesse del popolo cristiano né dei partiti cattolici stessi. Infatti, il popolo nella sua maggioranza è cristiano nel senso integrale, e però le elezioni sulla nuova base avrebbero dovuto ridare più schietta e genuina la volontà della maggioranza. La logica di questo ragionamento prevalse infatti anche nella realtà presente. I cattolici si dichiararono quasi dappertutto per il suffragio universale, eguale. I liberali invece, in sul principio furono terrorizzati addirittura e ne fanno fede gli articoli e i discorsi, da noi altra volta citati. Poi venne un cambiamento di scena. I liberali scrissero, parlarono per il suffragio universale ed eguale. Che era avvenuto? Una cosa molto semplice. Il Governo aveva lasciato intravvedere il suo piano. Il Gautsch non intendeva di introdurre il suffragio universale proprio eguale, come credevano gli ingenui, ma il suffragio universale ed eguale... disuguale! Il Governo voleva salvare i privilegi della nazione tedesca; conveniva quindi che a nove milioni si desse una rappresentanza quasi pari a quella di sedici milioni, se non più. A tal fine si ricorse al principio: il voto dev’essere eguale per il singolo elettore entro il proprio collegio, ma i collegi saranno più grandi e più piccoli, a seconda della minore o maggiore importanza storica ed economica delle provincie. Ora le provincie più importanti sono le tedesche; quindi queste avranno collegi elettorali minori e conseguentemente più mandati. Questo trucco non sarebbe però riuscito, se il Governo non si fosse a tal’uopo accaparrato l’appoggio della borghesia liberale e della demagogia socialista, e questo con un secondo capolavoro di geometria elettorale. Il Governo non stabilisce un principio unico per la formazione dei collegi elettorali, ma pianta bottega in ogni provincia e contratta, allo scopo di guadagnare i liberali alla riforma. Ed ecco l’offerta: Volete la distrettuazione continua in base al territorio e al principio puro e semplice: ogni tanti abitanti su di un dato circondario, un deputato, oppure volete delle differenze, dei privilegi, per qualche città, per il vostro partito? – Con una stretta di mano il contratto è bell’e fatto. Il Governo salverà i liberali creando per loro dei collegi privilegiati, ove 25.000 elettori eleggeranno un deputato, mentre per i comuni rurali ce ne vorranno 50.000. E così i liberali di tutte le nazioni chiuderanno un occhio sul trucco, per amore del secondo. Nessuno sognava di pretendere che la Slachta polacca non entrasse nelle intenzioni governative, ché era evidente che i polacchi cercassero di salvare in qualche modo i loro privilegi, ma che gli italiani in Austria, stirpe avvezza al servaggio tedesco, stringessero il patto del tradimento e del privilegio, non l’avremmo aspettato. Che a Trieste, in nome della difesa nazionale, non si abbia riguardo alla campagna slava, ci sarà chi trova spiegabile; ma che gli italiani, sudditi nella contea principesca del Tirolo, si dichiarino per il principio del privilegio, è un’enormità. Eppure ciò è avvenuto. Il dr. de Grabmayr , per salvare la posizione dei tedeschi e contemporaneamente della borghesia liberale, ha proposto al Governo il mantenimento della presente divisione fra collegi rurali e collegi cittadini e la formazione di collegi minori per le città e maggiori per il contado, di modo che mille elettori della città varrebbero tanto che duemila della campagna. E l’Alto Adige aderisce a questo criterio . Perché? Ogni affermazione ha il suo pretesto. Perché, dice il giornale democratico, sotto dettatura del dr. de Grabmayr, il numero degli abitanti delle città è in continuo aumento, mentre in campagna è quasi stazionario. Questo è vero, ma non certo nella misura da giustificare una tale diversità di trattamento. E per ovviarvi basterà unire agli abitanti della città alcuni abitanti del contado, secondo la continuità del territorio, e il rimedio sarà dato. E del resto perché non si potrà fare una nuova distrettuazione ogni dieci o quindici anni, come si fa altrove? Noi auguriamo alla città di Trento prosperità e sviluppo; ma che essa si raddoppi in dieci anni, è ben difficile sperarlo. No, no, il vero motivo della posizione dell’Alto Adige va ricercato nell’attaccamento al potere, nel timore di perderlo. Ah! Voi, uomini nuovi, sorti fra tanto rumore di democrazia, v’attaccate ora ai privilegi che rinfacciaste già ai feudali, ai preti. Voi, per bocca del vostro duce, vi dichiaraste per il suffragio universale ed eguale in modo assoluto, finché credeste si trattasse di parole e di promesse di là da venire; ed ora che la cosa va prendendo consistenza, vi appellate alle differenze di coltura e di forza economica, proprio come la nazione dei privilegi, la nazione tedesca? Voi balbettate che così fan tutti. No signori! Gli czechi per esempio hanno compreso benissimo che i privilegi non vanno che a favore dei tedeschi ed hanno preteso ed ottenuto per la Boemia il principio della continuità del territorio. Ma voi preferite tenervi lontano quello che l’Eco del Baldo chiama «minaccia del suffragio universale», poiché pensate con esso: «Se gli elettori delle borgate si raccolsero nel maggior numero sul nome del candidato clericale (caso Lanzerotti) che cosa si può aspettare dagli elettori dei minori comuni». Che cosa si può aspettare? Nulla, se non l’espressione della volontà del paese che voi sinora avete falsato e che vorreste falsare ancora, mantenendo e creando privilegi. Che cosa potrebbe avvenire? Nulla, se non la condanna della vostra politica bugiarda e camorristica, dei vostri metodi da signorotti, voi che la grande maggioranza agricola, sostegno e forza prima del Trentino abbassate al valore di mezzo uomo, di mezzo cittadino. E dopo ciò, aspettate tranquillamente che l’ambizione di predominio teutonico salvando sé stesso, salvi anche la causa del vostro liberalismo che abbisogna dei puntelli per non cadere. In quanto a noi, non mutiamo sillaba di quanto abbiamo altra volta detto. Nel programma dell’Unione politica popolare sta scritto e stampato che il nostro partito è fautore del suffragio universale ed eguale, senza distinzione. Anzi, tanto grande è il nostro desiderio, che le elezioni riescano veramente l’espressione della volontà del popolo, che chiediamo l’introduzione del voto obbligatorio. Nel caso concreto poi riteniamo che la distrettuazione, ammesso una volta il principio del suffragio uguale, debba farsi senza distinzione alcuna, secondo la continuità del territorio, e ciò vogliamo non per spirito di parte, ché ai deputati cattolici sarebbe più comodo il ritirarsi in collegi sicuri, ma per debito di sincerità politica. Ciò serva di risposta anche al Popolo che cerca di sviare la nostra attenzione su cose secondarie. Dica un po’ il giornale... diciamo, del dr. Battisti, come la pensa riguardo al voto proporzionale che i socialisti vogliono introdotto a Vienna, a Trieste, ecc.? Non sarebbe il caso di imitare Valentino Pittoni , chiedendo il voto proporzionale anche a Trento? Egalité, o postumi figli della Rivoluzione, egalité, o saltimbanchi della democrazia! 