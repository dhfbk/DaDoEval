Ieri i congressisti della Tommaseo e della Federazione universitaria hanno lasciato la nostra città con un senso di grande soddisfazione, e noi abbiamo dato loro il commiato con un sentimento di legittimo orgoglio . Si rilevava infatti da noi e da loro con pari compiacenza che in tutte queste giornate Trento fu città ospitalissima e oltremodo cortese. Mentre il telegrafo ci segnala quasi quotidianamente da varie altre regioni d’Italia atti di teppismo o di violenta aggressione, è accaduto che a Trento potesse svolgersi per due ore un corteo dimostrativo e si è ripetuto per quattro sere, che frotte di studenti potessero attraversare sul tardi la città col loro chiasso goliardico, senza che avvenisse il minimo incidente. Di quest’ambiente, fatto di rispetto e tolleranza, va dato lode soprattutto allo spirito che informò la cittadinanza. Per il corteo riconosciamo in vero che l’energia dimostrata previamente dall’autorità di P.S. e le ampie misure precauzionali prese dovettero far comprendere anche a qualche fanatico, se ci fosse stato, che la libertà dei cattolici di manifestare pubblicamente i loro sani principi, veniva protetta e difesa contro qualsiasi sopraffazione. Ma l’opera senza dubbio previdente delle autorità sarebbe stata vana, se la naturale disposizione degli animi non l’avesse facilitata, anzi prevenuta. A Trento i maestri e gli studenti trovarono anzitutto la larga schiera degli amici e degli ammiratori, poi una zona grigia di simpatizzanti, di gente che si diceva: cattolici. E sia; ma intanto sono due grandi associazioni nazionali che si sono date convegno a Trento: atto simpatico che merita la nostra riconoscenza. Ci si lagna tanto che laggiù ci conoscano poco; ebbene, viva la «Tommaseo» che ci porta qui 1500 insegnanti di tutte le regioni d’Italia, viva i 4 mila soci dei circoli universitari che mandano a Trento i loro duecento delegati. E poi quest’affermazione così viva, così vibrante di patriottismo schietto come fa bene anche al nostro paese, che in molte altre occasioni ha avuto la sensazione di essere abbandonato o negletto! Vengono in coda gli avversari. In alcune anime piccine era germogliata, dicono, l’idea di provocare in questa occasione dei conflitti sulle pubbliche vie, ma per questi alcuni bastò un monito energico delle autorità di P.S. a tenerli in freno; ma più ancora pensiamo che li abbia trattenuti la convinzione che anche la massa anticlericale non avrebbe trovato gusto a fare la teppa. Questo senso di equilibrio e di tolleranza, che domina anche tra i nostri operai socialisti, quando non vengano sobillati, va lodato e coltivato ed ha diritto, lo diciamo nettamente ai nostri amici di fuori, di leale contraccambio. Così per le convinzioni degli amici, per la simpatia di quella parte che non analizza i programmi, ma ha il senso del bello e del buono e per la disciplina di tolleranza di avversari, sorretta dalla volontà dell’ordine, manifestata in forma non dubbia dall’autorità, Trento apparve ai nostri ospiti delle cento città d’Italia la sorella amica e cortese, qual è di fatto e come l’avevano da lungo tempo sognata. Oh! ma le nostre liete accoglienze ed amorevoli cure come furono compensate a dovizia! Amici e consenzienti del programma della Tommaseo e della FUCI noi abbiamo attinto dalle discussioni e dalle affermazioni dei due congressi nuovo e succoso alimento per la nostra vita di pensiero e in queste assise nazionali i cattolici trentini, forse troppo raccolti in sé stessi, hanno allargato i polmoni aspirando i fiotti più estesi della vita italiana. Ma a tutti, non a noi solo, particolari cultori del loro programma, ma a tutti che hanno il senso della spiritualità e trepidano oggidì per l’avvenire della nazione, i due congressi hanno recato un grande ed irresistibile contributo di fede. L’Italia? Chi non è preoccupato oggi del suo avvenire, quando vede nella sua organizzazione statale o nella sua struttura economica dei sintomi gravissimi di precoce decrepitezza e di dissolvimento? Ma badate, ci hanno ripetuto in questi giorni in un vigoroso linguaggio i due congressi, badate, codeste sono crepe di una casa costruita male; a un verso o all’altro bisogna rifarla. Ma questi difetti architettonici non sono decisivi, lo spirito informatore è buono e chi vi abita dentro ha la capacità e la forza di ricostruire. La vecchia Italia si trasforma: sorge un’Italia nuova: non temete della crisi inevitabile durante il passaggio rinnovatore. Chi trionferà sarà l’idea, lo spirito, la volontà al bene e (ha aggiunto il congresso con una fede irresistibile) la mano di Dio che, per prove inconfutabili, guida oramai di lontano dietro tutte le effimere tele di manovra i destini della nazione italiana. Questa fede è ben qualche cosa di diverso della superstiziosa fidanza dello «stellone» e non ha bisogno di esaltazioni retoriche per farsi degli adepti. Quando voi vedete 1500 maestri, rappresentanti una società di 25 mila insegnanti, affermare la spiritualità della scuola e la necessità di liberarla dei ceppi che l’hanno quasi soffocata e lassù alla Mendola sentire cantare dalle labbra di questi educatori dei bambini d’Italia, solenne, irresistibile: «Noi vogliamo Dio nella nostra scuola»; quando centinaia di giovani universitari di tutte le università discutono con tanto coraggio il problema della moralità pubblica e la loro azione tra le masse operaie, allora questa fede nei destini d’Italia non è una frase, non è un’illusione, è una volontà vittoriosa, un programma sicuro. Ritorneremo forse altra volta sugli ostacoli che possono opporsi a questa trionfale rinnovazione. I congressi non ne hanno evitata la considerazione, ma oggi sia lecito limitarci a rilevare quest’irresistibile atto di fede nell’avvenire d’Italia, che ha emanato dai due congressi e ad augurarci che le vibrazioni che si partirono da tanti cuori e tante labbra si propaghino fino ai nostri paeselli remoti a riscuotere i torpidi, i pessimisti, i facili laudatores temporis acti. Orsù, in alto i cuori e le braccia al lavoro! L’Italia è un paese che si rinnova. Non può essere che le scorie della materia soffochino questo popolo, non può essere sovratutto che il lievito cristiano, commisto di una tradizione millenaria e alimentato da una fonte perenne, non trovi nel sovvolgimento generale degli uomini e delle cose il momento decisivo della sua fermentazione. Noi trentini capitiamo in mezzo, mentre il vecchio mondo crolla e nuova vita fiorisce dalle rovine. Ebbene, via i piagnoni, le prefiche, i pessimisti, avanti gli uomini che hanno un pensiero nella testa ed una fede nel cuore! Speriamo e lavoriamo! 