Intorno al carattere ed alle tendenze della Südmark si accumulano da parecchi mesi oramai prove indiscutibili. La fondazione della Ostmark, società cristiano-sociale, che dichiara di voler limitarsi alla difesa del proprio possesso nazionale, astenendosi da invasioni e sopercherie, ha provocato una polemica, durante la quale i cristiano-sociali pubblicano documenti contro la Südmark, comprovandone le tendenze settarie e politiche. Di tali documenti e di tale campagna ci siamo occupati parecchie volte, fin da quando il giornale cattolico di Graz, accusava la Südmark di promuovere il proselitismo luterano. Il nostro interessamento diretto a questa politica è spiegabilissimo. Viviamo in un territorio, al quale i germanizzatori rivolgono le più sollecite cure, sognando per un anacronistico romanticismo misto alla moderna megalomania teutonica, una riconquista od una conquista di terre, di uomini e di anime. Codesti germanizzatori hanno l’appoggio di tutte le «società nazionali» compresa la Südmark, hanno cercato e riescono anzi a centralizzare ed uniformare l’azione di tutte e quattro, come fossero dirette da una mente sola e spinte dallo stesso impulso. Sono gli stessi uomini, gli stessi danari, gli stessi metodi che si manifestano nel Trentino; nessuno può dubitare che si tratta anche delle medesime tendenze. E benché il Tiroler Volksbund nella sua attività interiore sia più cauto della Südmark non si potrà mai contestare la debolezza e la connivenza di quei cristiano-sociali tirolesi che appoggiano la società rohmederiana, rendono possibile che al di fuori, nella nostra regione cioè, il Volksbund abbia sviluppato e, benché in misura decrescente sviluppi ancora quell’azione perniciosa ed immorale che i cristiano-sociali d’altre regioni rinfacciano alla Südmark. I tirolesi sembrano un po’ tardi a comprendere il nesso delle cose e gli avversari di ogni equità e conciliazione nazionale fanno ogni sforzo perché la verità non si apra la via. Ma la via, non dubitiamo, presto o tardi sarà sgombrata. Ci provvede la resistenza nazionale nostra che non verrà mai meno, ci provvede la crescente educazione nazionale del popolo, che pare troppo lenta a chi ha fretta o giudica da certe manifestazioni momentanee, ma che pure progredisce per chi considera il lontano punto di partenza e la pressione in senso contrario di una situazione economica difficile. Ci provvede e ci provvederà anzitutto l’energia di una politica democratico-nazionale, realistica tanto da non perdere mai di vista che la «patria» è anzitutto non un ideale astratto o vagamente lontano, ma il popolo che ci sta attorno coi suoi interessi, colle sue virtù e colle sue debolezze; e d’altra parte idealistica tanto, da non accettare mai un contrasto fra l’interesse economico e un deterioramento morale, nell’intima convinzione che senza l’accordo dei due ogni progresso vero è escluso. Questa politica è la nostra, è quella del partito popolare. I nostri deputati non hanno mai lasciato in dubbio né il governo né i partiti tirolesi che nessuna concessione economica basterebbe a farci transigere nella difesa nazionale; e il nostro contegno meno chiassoso ma più inflessibile ha infuso nei circoli tedeschi la convinzione che il nuovo partito venuto alla Dieta è più democratico ma non meno italiano degli altri. Dopo questo preambolo che ci ha condotti, più lontano di quello che promettesse l’argomento, continuiamo la raccolta dei documenti contro i germanizzatori. Il voralberghese on. Loser, uno dei più vecchi deputati cristiano-sociali tenne nella Dieta di Bregenz un discorso contro la Südmark. Egli asserì e dimostrò che quest’associazione non è semplicemente nazionale ma anche politica e antireligiosa. Il propagandista della Südmark disse una volta nel Vorarlberg che l’opera Südmark era diretta non solo contro gli avversari nazionali, ma anche contro il clericalismo, nemico del popolo e che conveniva strappare le donne e le ragazze alle società religiose e cattoliche per addurle invece al lavoro della Südmark. Il Tiroler Tagblatt riferendo intorno al viaggio del suaccennato propagandista, diceva che nel Vorarlberg il nemico nazionale non è proprio alle porte, ma il più grande nemico, continuava, che la Südmark deve combattere sono i frati e le monache! E che cosa pensa la Südmark del Natale, delle loro feste di Natale, che presso di noi gli ipocriti propagandisti spacciano per manifestazione di pietà religiosa? Risponde il deputato: L’oratore ufficiale di una tale festa ha detto una volta ad Innsbruck: Natale è una festa tedesca e Cristo non c’entra per niente. Ma c’è dell’altro. Nel calendario pubblicato dalla società non solo vengono disprezzati i preti cattolici e levati a cielo invece i pastori protestanti, ma in quello di due anni fa si oltraggia in maniera infame il sacramento della confessione. «Così del calendario della Südmark – conclude il deputato tedesco, – un libro che va nelle mani delle famiglie e viene letto con predilezione anche da fanciulli si abusa per attaccare perfidamente la Chiesa cattolica, la sua dottrina ed i suoi istituti e per fare aperta propaganda di protestantesimo». 