Quando il 10 settembre 1919 veniva firmato a Saint Germain en Laye il trattato coll’Austria, abbiamo salutato questo termine come la fine della nostra vita, giuridicamente e politicamente anarchica, e come il principio della nostra piena e fattiva partecipazione alla vita nazionale. Da quel giorno sono trascorsi quasi sette mesi durante i quali abbiamo viste le riconquistate provincie francesi ricongiungersi alla Francia, mandarvi deputati e senatori, rinnovare i propri municipi e dar forma concreta alla progettata rappresentanza provinciale, riaprire il commercio colla Germania, piantare gli uffici di compensazione, iniziare insomma l’applicazione del patto di Versailles, alla cui approvazione l’Italia per parte sua si era affrettata di provvedere per decreto reale. Dopo l’Alsazia-Lorena venne la volta degli altri stati nuovi sorti sulle rovine o sulle disgrazie degli antichi e in quest’ultimo periodo si è iniziata l’applicazione dei trattati anche nei riguardi dei territori in cui venne indetto il plebiscito. Solo l’Italia non può attuare in nessuna parte del territorio occupato la convenzione che glielo aggiudica per diritto internazionale. Ci si obietterà qui che anche altri stati, i quali appariscono come contraenti a S. Germain si trovano rispetto al diritto internazionale nella stessa condizione. E fino ad un certo punto è vero; ma non nel riguardo più importante; ché la Czeco-Slovacchia, la Polonia, la Jugoslavia non hanno atteso il trattato per esercitare i propri diritti sovrani sul loro territorio, diritti ch’essi ripetono dall’autodeterminazione dei popoli e non dal trattato. A Trento, a mò di esempio, l’on. Credaro trae la sua autorità, per quanto mediatamente e per quanto in astrazione, dal comando supremo interalleato, mentre Masaryk era presidente eletto dal popolo, prima che il trattato fosse formulato. Ora è opinione diffusa che tale nostra situazione eccezionale dipenda dall’insoluta questione adriatica, la quale abbia ritardato la ratifica del trattato di Saint Germain; ed anche qualche membro autorevole del governo, rispondendo alle istanze ripetute pervenutegli dalla Venezia Tridentina perché fosse proclamata l’annessione accennò alla questione di Fiume come all’impedimento che rendesse inevitabile il ritardo. Già alla pubblicazione del trattato noi abbiamo però, in contrasto con tale parere, avvertito che, appena ne fosse stata raggiunta la ratifica, la proclamazione della annessione della Venezia Tridentina sarebbe stata non solo possibile, ma giuridicamente e politicamente inevitabile. Infatti l’articolo 36 del trattato, (non 6, come erroneamente fu inteso al telefono sabato), stabilisce nettamente che l’Austria rinunzia in favore dell’Italia a tutti i diritti e titoli concernenti i territori dell’antica monarchia a. u., situati di là delle frontiere dell’Austria come queste sono determinate all’art. 27 N. 2 parte II. Ora l’articolo 27 N. 2 parte II segna i confini della Venezia Tridentina dalla quota 2645 (presso Nauders) fino alla quota 1276 (presso Tarwis). Sono questi precisamente, i nuovi confini d’Italia, verso settentrione ed il territorio fra essi compreso è la Venezia Tridentina che l’Austria in base all’articolo 36 cede in favore dell’Italia. Non v’è dubbio quindi che una volta raggiunta la ratifica del trattato, ottenuta cioè oltre che la firma dell’Italia, già data per decreto reale, anche l’approvazione dell’Inghilterra e della Francia, approvazione necessaria perché il trattato entri in vigore, la Venezia Tridentina può e deve venir annessa all’Italia. Né si opponga che tale annessione per gradi indebolirebbe la posizione diplomatica dell’Italia nelle trattative per l’Adriatico. Ciò potrebbe valere per la Venezia Giulia, se ne annettessimo cioè una parte, lasciando contrastata l’altra, ma il Trentino e l’Alto Adige sono due territori completamente staccati, che già il trattato definisce maturi per l’annessione, mentre nello stesso articolo 36 è detto che la frontiera orientale dell’Italia «sera ultérieurement fixée» e nel capoverso seguente sono previsti altri trattati per completare le annessioni all’Italia. La soluzione adriatica insomma deve essere oggetto d’un trattato supplementare, non invero né coll’Austria né con tutte le potenze contraenti a S. Germain, ma con parte di esse. Nessuna compromissione quindi, nessun indebolimento dal punto di vista dell’Italia, se applicando il trattato, s’incomincerà ad annettere la Venezia Tridentina. Stabilito ciò restava a vedere se gli alleati ritardassero l’approvazione dei loro parlamenti al trattato per proposito preso e se in tal caso l’Italia che era ricorsa al decreto reale per Versailles, non avesse la forza di sollecitare tale approvazione. Ma dal colloquio, avuto venerdì dall’on. Degasperi coi ministri Rossi e Sforza, risulta evidente che il ritardo è dovuto a cause del tutto accidentali. In Francia il trattato è agli uffici, in Inghilterra il governo è disposto, quando il parlamento non se ne sbrighi sollecitamente, a dare la approvazione per decreto reale. Il nostro governo ha già insistito perché il rito delle ratifiche fosse compiuto; e a Roma presso l’ambasciata inglese ed a Parigi per mezzo dell’on. Nitti stesso, l’Italia rinnoverà le sue premure. Il nostro paese ha quindi innanzi la propria via segnata chiaramente. Senza venir meno alla fraternità di sentimenti che ci ricongiunge agli adriatici, noi possiamo e dobbiamo riconfermare con tutta energia il nostro voto che il trattato di S. Germain venga approvato e quindi l’annessione sia un fatto compiuto. È inutile che accenniamo qui ai vantaggi d’ordine politico che ne verrebbero al nostro paese. Si inizierebbe la ripresa della vita costituzionale e s’inaugurerebbe la ricostruzione politico-sociale della regione. È inoltre superfluo rilevare che anche in materia finanziaria, appena coll’approvazione del trattato, potremo uscire da una crisi che ci soffoca. Pensate solo ai crediti coll’Austria ed ai crediti e debiti con terze persone, suddite degli stati ex austriaci. Ma l’approvazione del trattato non riguarda per questo lato soltanto le nuove provincie. Anche i cittadini delle vecchie possono risentirne dei vantaggi, quando finalmente s’inizi la liquidazione internazionale della vecchia monarchia e la commissione delle riparazioni entri in funzione. L’interesse della nostra regione collima con quello dell’Italia intiera. Diamo quindi opera a tutte le nostre risorse ed a tutte le nostre influenze perché il trattato ottenga la ratifica. Le nostre rappresentanze di qualsiasi specie colgano ogni occasione propizia per riaffermare il nostro volere. Esso ha tanto più prospettiva di farsi valere, in quanto anche i dirigenti l’attuale amministrazione provvisoria, con alla testa l’on. Credaro, hanno fatto rilevare al Governo (come si è potuto constatare anche recentemente a Roma) essere assolutamente necessario d’uscire al più presto da questa situazione precaria. 