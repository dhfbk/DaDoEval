L’impostazione filosofica nettamente anticattolica dell’opera del Croce – I cattolici del secolo XIX di fronte al problema della libertà politica: Balbo, Tommaseo, Cantú, Rosmini, Manzoni, Capponi, Gioberti, Ventura, Montalembert, Lacordaire, Ozanam, O’ Connell, P. Gratry, ecc. – Gli eccessi del liberalismo anticlericale e giacobino. Il Kulturkampf – La fedeltà alle libertà costituzionali dei cattolici belgi e tedeschi – Domande a Croce L’impostazione filosofica e il carattere nettamente anticattolico del libro hanno trovato già confutazioni serrate o repliche brillanti, che devo supporre ormai conosciute . Dirò solo a questo proposito che leggendo i primi due capitoli sulla «religione della libertà» e sulle «fedi religiose opposte», ho pensato con invidia alla serenità analitica e alla realistica oggettività di un James Bryce sulle sue Modern Democracies . Nei due libri l’argomento è simile, se non identico, ma lo spirito indagatore dell’anglo-sassone studia in tutto il mondo civile la storia delle libertà concrete e reali, della libertà civile, della libertà religiosa, della libertà politica, giungendo con tal metodo a delle conclusioni sull’avvenire della democrazia che devono trovare il consenso di tutti gli equanimi, a qualunque scuola appartengano . Il Croce invece, elevando la libertà come un idolo sull’altare del suo tempio filosofico, ha gridato anatema contro tutti coloro che in questo tempio non entrano e dalla cattedra della sua chiesuola ha pronunciato giudizi di scarsa comprensione e lanciato invettive, che – per un maestro d’estetica sovrattutto – sono di gusto assai discutibile. Hanno diritto di dolersene specialmente i cattolici che di Benedetto Croce non negano i meriti nella lotta contro il positivismo materialista e contro il sensualismo dannunziano e, malgrado l’incolmabile abisso fra la sua e la loro filosofia, sono pronti a riconoscere che questo letterato e filosofo emerge sopra molti altri letterati e filosofi per un più vivo e consapevole senso di responsabilità civile che lo fa apostolo fiero e disinteressato della sua idea. Avviene così che lo scrittore italiano – che ha cercato nel pensiero germanico la base speculativa e storica del suo edificio di libertà – non veda nel cattolicismo ed in ogni credenza trascendentale che una fede opposta alla religione della libertà, mentre l’acattolico anglo-sassone, grande studioso di cose latine, nella serenità d’una più ampia visione dei fatti storici, polemizzando con Voltaire, il quale aveva attaccata la Chiesa come nemica della libertà e con Rousseau che l’aveva combattuta come antisociale perché orientatrice delle speranze umane verso l’altra vita, scriva queste magnifiche parole: «Se noi studiamo non tanto la sua azione diretta sui fatti della storia presente quanto sulle idee-madri che essi contengono e che investirono il corso degli avvenimenti, non potremo contestare la sua influenza, soprattutto da due punti di vista. Essa trasfuse nella coscienza umana il concetto di una libertà spirituale che non esitò a sfidare la costrizione fisica… Essa creò un sentimento d’uguaglianza fra gli uomini e questo sentimento mise un freno all’idolatria degradante immaginata dai despoti asiatici… Né Voltaire, né Rousseau seppero vedere che la fede nell’immortalità, rivelata dal Vangelo, può esaltare i più nobili moventi dell’uomo e dare un nuovo valore, una forza novella a ogni travaglio cui si sottomette l’Umanità di quaggiú…». Se il Croce avesse condiviso tale giudizio generale sull’azione del cattolicismo nella storia umana, ben diversa o più equanime sarebbe stata anche da parte sua la valutazione dei particolari atteggiamenti assunti dalla Chiesa durante il secolo XIX. Egli non ne avrebbe snaturata la figura e rimpicciolita l’opera con l’esagerare sproporzionatamente l’importanza della sua azione politico-diplomatica, la quale, comunque si voglia giudicare, rappresenta sempre una funzione secondaria accanto alla sua missione spirituale, e sociale nel mondo, né avrebbe attribuita un’importanza universale e sintomatica ad atteggiamenti politici del Papa-Re, legittimati da preoccupazioni contingenti («quando si è stati scottati dall’acqua calda, si ha paura anche di quella fredda», diceva Pio IX al Pasolini ). In generale quando si tratta della posizione della Chiesa rispetto e di fronte al potere civile, è sempre difficile dire fino a qual punto essa consenta per convinzione e da qual punto essa comincia a tacere per timore del peggio. Pio VI e Giuseppe II, rinchiusi fra quattro pareti nella Hofburg , discutevano nel più aspro dissenso, ma nel pomeriggio facevano la passeggiata al Prater, nello stesso equipaggio. Il grosso pubblico credette allora ad una schietta alleanza fra il trono e l’altare, ed è questa credenza che Giuseppe II voleva far nascere. Appena più tardi gli storici ci dimostrarono per quali ragioni nobilissime e attraverso quali gradi di pazienza e adattamento Pio VI si lasciò condurre in carrozza a quel modo. Uno storico del secolo XIX, meno ostile, avrebbe potuto spiegare nella stessa maniera alcune situazioni politiche analoghe. Ma soprattutto egli avrebbe allargato il suo esame dei fatti, e come s’era fatta distinzione per i liberali, così anche per i cattolici avrebbe voluto vedere, a parte a parte, come essi si comportassero nell’epoca moderna di fronte alle libertà essenziali della vita, quali sono le libertà della persona, dei beni, della famiglia, del comune, delle associazioni e di quella libertà politica, che, nel mondo odierno, può venire considerata come indispensabile garanzia di tutte le altre. I cattolici del secolo XIX infatti, di fronte al movimento per la libertà politica si divisero in correnti varie che possono venire riportate a due principali, quella reazionaria e quella progressista o come bisognerebbe dir meglio, giudicando dal loro punto di vista, a quella del pessimismo e a quella dell’ottimismo. Non c’è forse miglior modo di personificare quest’antitesi che ricordare da una parte Donoso Cortes e dall’altra Carlo di Montalembert, come essi parlavano, scrivevano ed agivano sulla scena politica del 1848 o negli anni che immediatamente precedettero e seguirono le rivoluzioni di tale data. Donoso Cortes di Valdegamas, deputato liberale fin dal 1838, si converte alla reazione, in seguito al Kulturkampf della sinistra spagnuola ed alla forzata abdicazione di Maria Cristina che egli segue in esilio . Quando ritorna in patria dopo la rivoluzione, tiene alle Cortes quel discorso sulla dittatura al quale si ricorre ancor oggi, quando si vuol giustificarla: tanto è vero che esso venne per l’ennesima volta ripubblicato a Monaco nel 1920 allora che, per reazione alla dittatura rossa, c’era chi voleva patrocinarne una bianca. Cortes appare in quel discorso come profeta di sventura e al Cortina , capo dei liberali, il quale aveva nel dibattito inneggiato agli immancabili progressi umani, rivolge la seguente apostrofe: «Il fondamento di tutti i vostri errori consiste nel non sapere in quale direzione si muovano la civiltà e il mondo. Voi credete che la civiltà e il mondo vadano avanti, mentre per lo contrario tornano indietro. Il mondo cammina verso la costituzione del dispotismo più gigantesco e assoluto che sia mai esistito a memoria d’uomo… I governi costituzionali non sono che scheletri, ombre; non si può scegliere fra libertà e dittatura, ma fra dittatura dall’alto, della spada, e quella dal basso, dell’insurrezione, del pugnale». Questa necessità politica è, secondo il Cortes, una conseguenza fatale della decadenza religiosa. Non vi sono che due forze capaci di reggere l’uomo: una interna, la religiosa, l’altra esterna, la politica. Più s’abbassa il termometro religioso, più s’innalza quello politico, più aumenta cioè sull’individuo la pressione politica, fino alla tirannia. La stessa visione apocalittica ricompare nel breve carteggio col Montalembert : in una lettera egli afferma che col volgere degli anni il trionfo della miscredenza contro la civiltà cristiana sarà inevitabile . Nessuno aiuterà. «Gli angeli non discesero quando fu messo in croce Cristo. Perché discenderebbero oggi, quando la nostra coscienza ci grida che in questa tragedia nessuno merita il loro intervento, né coloro che debbono essere le vittime, né coloro che faranno da carnefici?». Ed altrove, sempre nello stesso carteggio, il Cortes finisce addirittura con una tetra citazione apocalittica. Le società sono votate alla morte. Et est datum illi (cioè alla bestia, incarnazione del male), bellum facere cum sanctis et vincere eos. Con tali sentimenti si può pensare come egli assistesse alla palinodia napoleonica e quali argomenti sostenesse nella Revue de deux mondes del 1852 in polemica con Alberto di Broglie , il quale gli aveva rimproverato di spingere i cattolici ad odiare il parlamentarismo e lo Stato moderno, per esaltare l’assolutismo e il medio evo. A quest’epoca però il Cortes, nonostante il plauso di qualche rivista nostrana, la quale tuttavia si riferiva più alle sue dottrine filosofico-sociali che ai suoi atteggiamenti politici, e di Luigi Veuillot che ne sfruttava gli argomenti in appoggio dell’impero, era piuttosto isolato. Persino in Germania si levò a contraddirlo il Buss , uno dei rappresentanti cattolici al parlamento di Francoforte, scrivendo un opuscolo contro la dittatura. Non c’è poi bisogno di ricordare quale fosse il pensiero dei neo-guelfi italiani, i quali rappresentano in quest’epoca il piú candido ottimismo. Risponde probabilmente al Cortes Cesare Balbo quando scrive: «Di qui alcuni traggono conseguenze catastrofiche che la società umana è giunta al fine suo, ad una nuova barbarie. È vero che la civiltà progrediente necessita maggiore azione governativa ed è non meno vero che la medesima progrediente civiltà necessita maggior libertà nei governati. Ma non è vero che la maggiore azione governativa non possa stare con le maggior libertà. Accrescete le due insieme sempre proporzionatamente, ed avrete bell’e sciolto il problema». «L’assolutismo è forma impossibile, non solamente in Italia, ma presso tutte quelle nazioni civili che hanno assaggiata la libertà politica. La quale si riduce insomma a ciò: d’essere consultati tutti o il maggior numero possibile e consultati necessariamente, obbligatoriamente sui pubblici interessi». Già nelle «Speranze d’Italia» il Balbo si era rivolto contro la tendenza che gli amici del cattolicismo parevano accettare dai suoi nemici, quella cioè di far risalire tutto il movimento di libertà alla riforma protestante. «La ragione non aveva bisogno di emancipazione dopo Dante, Tomaso, Machiavelli. La libertà e la licenza non erano figliate dalla libertà e licenza di coscienza, già vecchie come erano di quattro secoli nei comuni italiani…». E altrove (nella sua «Monarchia rappresentativa» ) egli dimostra «che i governi rappresentativi non sono una nuova invenzione, ma una qualità di governi sorti a poco a poco per necessità dalla condizione della civiltà progrediti, una qualità di governi necessaria dunque a noi e a posteri nostri, finché starà e progredirà la nostra civiltà. Fu svolgimento della natura umana conformata dal Creatore, non solamente a qualsiasi civiltà, ma ad una progrediente libertà». Punto di vista questo che è affermato anche da Pio IX nell’introduzione alla Costituzione del 1848, là ove egli si richiama al fatto che «ebbero in antico i nostri Comuni il privilegio di governarsi ciascuno con leggi scelte dai loro medesimi sotto la sanzione sovrana». Come quello del Balbo del resto sarebbe facile documentare l’atteggiamento di tutti i cattolici che in quell’epoca ebbero qualche fama di scrittori o di politici, dal Tommaseo al Cantú , dal Rosmini al Manzoni , dal Capponi e Gioberti al Ventura . Il Manzoni non condivide l’opinione di coloro che identificano la «Rivoluzione» col «Male». «La rivoluzione – scrive al Rosmini, il quale consente – ha pure avuto anche una tendenza di riforma giusta e legale… cosicché la parola rivoluzione non può con giustizia essere usata in senso assolutamente cattivo». E nella «Morale cattolica» osserva che «alcune idee di Voltaire sull’amministrazione, alcuni principii della politica di Montesquieu e alcune censure delle massime correnti sull’educazione in Rousseau sono di tale evidenza che hanno trionfato ed avrebbero meritato di essere esplicitamente accolte anche dai cattolici». E come era ammirato l’atteggiamento degli italiani dai cattolici degli altri paesi! Quel magnifico Ozanam che il Croce cita con evidente scarsa simpatia e poca comprensione, alla vista del movimento italiano scriveva all’amico Foisset : «Passons aux Barbares!.. Passer de Bysance aux Barbares c’est passer du camp des hommes d’état et des rois asservis à leurs intérêts égoïstes et dynastiques, qui ont fait les traités de 1815, les Talleyrand, les Metternich, aux intérêts nationaux et populaires». Fu Ozanam che dall’alto della sua cattedra lanciò un appello per mandar soccorsi finanziari a Venezia assediata, appello che gli valse un pubblico ringraziamento di Daniele Manin e fu lo stesso Ozanam che scrisse al nostro Tommaseo: «Les redacteurs de l’Ere Nouvelle ont pu manquer d’amour pour la justice, pour le pauvre peuple, pour votre belle Italie et pour ses glorieux defenseurs». Ma il Croce, che non ebbe un ricordo per quell’eroe del cattolicismo e della libertà che fu O’Connell , suscitatore d’entusiasmi e di imitatori in Europa e in America, dimenticò nella penna, pur citando meno illustri liberali, anche il nome del Lacordaire : il quale è pure una figura degna di storia, come uno dei più schietti rappresentanti dell’ottimismo cattolico di fronte alla libertà. Quel Lacordaire che nei tempi del basso impero, scriveva come per testamento all’amico Montalembert: «Ma checché accada nel tempo nostro, l’avvenire si leverà sulla nostra tomba. Esso ci troverà puri di tradimento, di defezione, di adulazione del successo e costanti nella nostra speranza di un regime politico, religioso, degno del cristianesimo di cui siamo figli!». Anche sul Montalembert il Croce sorvola: sarebbe stato infatti assai pericoloso alla sua tesi l’indugiarsi su questo campione europeo del cattolicesimo, su quest’uomo che, per sua stessa dichiarazione, era cattolico e liberale, come era il Manzoni e come erano tanti altri, i quali si rifiuterebbero di accettare un epiteto ibrido che li dovesse qualificare, come cattolici modernisti o come liberali per accidente. Campione di tutte le minoranze oppresse, in Italia, in Svizzera, in Polonia, in Irlanda, protettore dei profughi politici a Parigi, fra i quali il Confalonieri , ammiratore e discepolo delle libertà politiche inglesi (v. il suo «Avvenire politico dell’Inghilterra»), propugnatore della libertà d’insegnamento, ma anche di tutte le altre libertà, come metodo di governo adeguato alla vita moderna, egli lanciava a Malines il suo credo nell’avvenire riassumendo il suo pensiero nella celebre frase: «Del passato i cattolici non hanno nulla da rimpiangere e dall’avvenire tutto da sperare». Ottimismo eccessivo certamente, amplificazione rettorica che non regge alla critica della storia, ma essa va considerata soprattutto come programma di azione, il quale apriva l’anima alle speranze più ardite. Quest’uomo finiva in silenzio; ma nei brevi intervalli di questo periodo, nei quali parlò, le poche pagine superarono in efficacia i volumi della sua eloquenza parlamentare del ventennio antecedente. «Les intérêts catholiques au XIX siècle» sono un breviario che merita venir riletto da ogni generazione. Perseguitato, processato, abbandonato da molti suoi antichi ammiratori, volti ora al culto del cesarismo trionfante, egli morì, cavaliere senza macchia e senza paura. Negli ultimi anni egli aveva introdotto nell’Accademia P. Gratry , un altro rappresentante di quell’ottimismo cattolico, suscitato dalle speranze dell’Europa contemporanea. A rileggere ora certe sue pagine si comprende come il Balbo avesse preposto alle «Speranze d’Italia» i versi della Gerusalemme: Già l’aura messaggera era ridesta ad annunziar che se ne vien l’aurora Ci si permettano tre sole citazioni: «Da due secoli in qua, principalmente, c’è un insieme di progresso, uno sviluppo nuovo nel regno di Dio, che si sforza di impadronirsi della terra… e questo seme, più visibile agli occhi nostri da un secolo in qua, chi lo minaccia se non la violenza? Prima, la violenza dispersa della folla, poi la violenza concentrata in mano ai cesari… E il cammino verso il progresso sarà ripreso il giorno stesso in cui le nazioni europee avranno incominciato a capire che la violenza non è forza, ma ostacolo e che la forza è giustizia, verità, libertà, dolcezza e pace… Il combattere per Cristo è un combattere per la giustizia, la verità, la libertà, incarnate, realmente presenti, attualmente vive e incamminate per occupare il globo». Irenismo ingenuo, idealismo inadeguato alla realtà? Qui non ci appartiene di esaminare e criticare al paragone dei fatti; qui vale affermare di fronte a chi vorrebbe rovesciare sui cattolici la colpa degli insuccessi liberali, immaginando un cattolicismo in eterno agguato contro la libertà politica, che essa invece trovò fra i cattolici più eletti degli alleati ottimisti ed entusiastici! È vero: furono tra loro anche pessimisti inguaribili ed apocalittici ovvero opportunisti che per ragioni meno nobili o anche per abulia di letterati o miopia d’ingenui, rimasero e rientrarono nelle trincee della reazione. Certo, ma in questa retrocessione furono quasi sempre preceduti dai rappresentanti di quella borghesia liberale che nel secolo XIX formò l’ossatura di ogni regime. Il Giusti non fa soltanto la satira dei clericali e se il Croce, nonostante tutte le trasformazioni opportunistiche dei liberali, si crede in diritto di portare in alto sulle sue filosofiche spalle la statua illesa della libertà, con qual diritto vuol egli dedurre dall’atteggiamento di alcuni o di molti uomini cattolici una generale antitesi fra libertà politica e cattolicismo? Ma sopratutto non bisogna dimenticare gli eccessi del liberalismo, di fronte ai quali la reazione si dimostrò fatale ed inevitabile. «Sapete voi – esclamava già il Montalembert nell’assemblea legislativa del 1849, rivolto ai radicali – sapete voi qual’è al cospetto del mondo il maggiore di tutti i vostri delitti? Esso non è solo il sangue innocente che avete versato…, non è solo d’aver seminato a piene mani la rovina dell’Europa intera, per quanto esso sia il maggior argomento contro le vostre dottrine; no, ma è d’aver disincantato il mondo dalla libertà. È d’avere in qualche maniera disorientato il mondo! È d’aver risospinto verso le sue scaturigini il torrente degli umani destini…». Non s’era in Francia ripetuto, nel ’48, quello che era avvenuto in tutta l’Europa, dopo la rivoluzione francese? Il Croce la ignora completamente, e pur la figura luminosa di Pio VII sta là, sul fastigio di due secoli, a dimostrare due cose: primo, che la Chiesa non si oppone alle idee generose quando si presentano in figura onesta sull’orizzonte dell’umanità; secondo che è della sua natura e della sua missione l’imporre dei limiti agli eccessi del potere civile. È perfettamente antistorico l’immaginare che la rivoluzione francese, durante le sue diverse fasi, sia stata dagli uomini di chiesa respinta in blocco e in radice, senza alcuna distinzione fra il lievito buono e quello malvagio che fermentavano insieme in quel movimento complesso ed universale. A prova di ciò basta leggere ad esempio, per restare in casa nostra, le pastorali pubblicate dai vescovi italiani, al propagarsi del movimento repubblicano in Italia; e tra esse piú particolarmente «l’omelia del cittadino Cardinal Chiaramonti… detta nel giorno del SS. Natale l’anno 1797» . L’omelia del vescovo di Imola era una risposta ai rappresentanti per l’Emilia della Repubblica cisalpina i quali lo avevano invitato a far conoscere ai fedeli che lo «spirito del Vangelo è fondato sulle massime della libertà e della fratellanza e niente in opposizione alla democrazia». E infatti nel suo discorso il card. Chiaramonti dichiara: «La forma di governo democratico adottato fra noi, o dilettissimi fratelli, no, non è in opposizione colle massime fin qui esposte, né ripugna al Vangelo: esige anzi tutte quelle sublimi virtù che non s’imparano che alla scuola di Cristo; le quali se saranno da voi religiosamente praticate formeranno la vostra felicità, la gloria, e lo splendore della vostra repubblica…». Ma ben più che queste verbali dichiarazioni giovarono alla causa della libertà le inermi proteste ch’egli oppose più tardi, all’uomo fatale, a cui nessun’altra forza in Europa aveva osato resistere. Pio VII innanzi a Napoleone: ecco lo spettacolo su cui si alza il sipario del secolo XIX. Il Croce l’ha lasciato nell’ombra come ha ignorato, dopo, uomini e fatti che non si convenivano alla sua pregiudiziale per concentrare invece tutti i coloriti più vivaci della sua critica sui periodi di reazione! Ma sarebbe davvero mettersi fuori di ogni logica umana il pretendere che i cattolici mantenessero il primiero ottimismo quando i liberali, permeati a poco a poco dell’anticlericalismo che montava e del giacobinismo che ritornava, passarono all’aggressione e all’oppressione. I fatti del Kulturkampf dei vari paesi sono troppo eloquenti. Nessuna possibilità di confondere in buona fede l’abolizione di forme o d’istituti superati o non essenziali con le soppressioni, con gli incameramenti; nessuna possibilità di far passare per diritto comune le misure eccezionali contro una classe o contro i credenti di una data fede. Qui è il liberalismo, sia pure incalzato da nuovi radicalismi, che è passato all’attacco ed ha invaso il terreno delle libertà altrui. Nessuna costruzione filosofica, nessuna abilità dialettica vale a superare questa chiara demarcazione nella storia del movimento liberale. Con ciò non s’intende concedere che i cattolici in Europa siano passati in pratica ad una politica di reazione. I fatti autorizzano ad affermare il contrario. Se il Croce non avesse accantonato con troppo facile disinvoltura il Belgio, piccolo territorio è vero, ma paese grande come campo esperimentale e vivaio d’Europa, egli avrebbe trovato nella libera costituzione e nella storia politica di quello un esempio di ciò che fu l’atteggiamento pratico dei cattolici di fronte alle libertà politiche, là ove essi poterono esercitare un influsso ed imprimere una direttiva. Nulla di più interessante che leggere i verbali del Congresso costituente, ove su duecento rappresentanti centoquaranta sono cattolici o conservatori, e dove come cattolici e liberali puri a la Nothomb si trovino d’accordo contro il gruppetto radicale che vorrebbe che «il potere civile primeggiasse sopra lo spirituale perché rappresenta l’interesse di tutti». Ne esce quello statuto sulle libertà e sui diritti belgi, che servì poi di modello a tanti altri, fino a quello di Weimar. A questo statuto i cattolici al governo rimasero fedeli, senza lederlo mai. Quando dopo il ’70 ricominciò a soffiare la tramontana giacobina, si insorse da due parti contro la costituzione libera: e da entrambe le parti, cioè dai liberali anticlericali e dal cosiddetto gruppo ultranzista si mirò a porre in imbarazzo i cattolici costituzionalisti, dipingendoli come fautori delle dottrine liberali. «La questione è di sapere – esclamava il radicale Bara verso i cattolici nella seduta del 10 febbraio 1872 – se voi considerate la libertà di coscienza, di culto, della stampa come appartenenti ai diritti naturali dell’uomo o meno». Al che risponde subito il Dumortier : «Noi li consideriamo come appartenenti ai diritti dei Belgi, iscritti nella costituzione». Pochi anni dopo l’Univers, appoggiando la campagna del Bien publique di Gand, scriveva che la destra parlamentare belga rappresentava la politica del cattolicismo liberale, un sistema di compromessi con l’errore e di accomodamenti col male, che bisognava finalmente stroncare. Le memorie recenti del Woeste hanno rivelato che il movimento dovette esser preso molto sul serio e che la Destra, preoccupata, mandò anche un memoriale a Roma. Chi ha seguito questa campagna di stampa di tribuna parlamentare troverà fuor di luogo il ridicolo che il Croce getta su la distinzione fra tesi ed ipotesi, quasicché in tutta la storia del mondo non vi sia distinzione fra l’ideale e il possibile, fra l’assoluto e il condizionato, tra il principio astratto e la realizzazione concreta. Ma a chi afferma il progresso umano attuabile solo in regime libero, che cosa può importare che tale libertà sia garantita da un patto politico, piuttosto che da una dottrina, quando il patto politico venga dai cattolici concluso coll’onesta convinzione ch’esso rappresenti il meglio che si possa fare nella realtà della società contemporanea? Né la Chiesa ha mai condannata tale linea di condotta. Invitato una volta ad uscire dalla sua riserva appunto, per la campagna inscenata nel Belgio, Leone XIII, come ricorda il card. Ferrata nelle sue Memorie (III, 62), dichiarava al rappresentante diplomatico di disapprovare gli attacchi contro la Costituzione ed aggiungeva: «I cattolici devono rispettare le leggi del loro paese e lo devono soprattutto quando queste leggi, come la legge fondamentale, sono favorevoli alla Chiesa. La vostra Costituzione è un contratto, un patto lealmente consentito da tutti; tutti sono obbligati a mantenerla e a difenderla. Del resto il Papa e i cattolici hanno in Belgio delle libertà e dei diritti importanti… Nomino direttamente i vescovi e governo la Chiesa in Belgio senza impacci». Questa fedeltà alla Costituzione fu anche una delle più ferme direttive dei cattolici tedeschi. Anche qui, benché in numero minore e adeguati al diverso clima, non mancano i campioni della libertà. Né l’Haller né il Gentz ebbero tra i politici del Centro discepoli di qualche valore: antesignano di essi fu invece Guido Goerres, il quale nel «Deutschland und die Revolution» s’era rivolto contro i governi reazionari ed ai principi radunati a Verona aveva ricordate le loro promesse costituzionali. Come mai il Croce vuol mettere il Goerres fra i reazionari? Forse perché nel suo «Athanasius» combatté vigorosamente il concetto hegeliano dell’onnipotenza statale? Del Ketteler basterà ricordare che nel ’48, eletto nel parlamento di Francoforte, andò a sedere a sinistra. Augusto Reichensperger lavorò con tanto zelo a Francoforte e due anni a Berlino, per far inserire nella Costituzione gli articoli sui «Diritti dei tedeschi» rispettivamente dei prussiani, che era divenuto di moda parlare di una «Charta Reichensperger». Windthorst che, quale ministro dello Hannover aveva difeso la Costituzione a tipo inglese contro la reazione abilmente suscitata dalla Prussia, entrò nel 1867 nell’assemblea federale col programma: «Sviluppo della Costituzione in senso liberale costituzionale, responsabilità dei ministri, corte suprema, libertà di stampa, di riunione, ecc.»: e a tale programma rimase fedele sempre, anche come capo del Centro contro Bismarck, anche quando ne traevano vantaggio i socialisti, anche se dopo il voltafaccia dei liberali-nazionali, ripudiò l’epiteto di liberal per vantarsi tuttavia Freiheitlich. L’atteggiamento del Centro d’anteguerra nel propugnare il suo Tolleranzantrag, la sua preziosa ed attiva collaborazione allo statuto della Repubblica, la linea seguita in mezzo ai due partiti estremi fino al giorno d’oggi non costituiscono che una logica conseguenza del suo programma fondamentale: linea-programma che servirono di esempio ai politici cattolici di tutti gli altri paesi. E anche in Francia i tentativi leoniani del ralliement, la creazione dell’Action libérale populaire di De Mun e Piou, non rappresentano diversi gradi dello stesso sforzo che tende ad avviare i cattolici alla pratica costituzionale sul terreno della libertà? Ma il più grave errore di visuale è quello che il Croce commette quando, arrivato all’ultimo periodo del sec. XIX, dipinge come reazione anche l’atteggiamento dei cattolici sociali o democratici cristiani, ispiratisi a quell’enciclica che il Croce non si perita di chiamare la «famigerata» Rerum Novarum. E pure questo fu un movimento che si svolse secondo quello che egli chiama il gioco della libertà e che, nell’intento di preservare la società da scosse rivoluzionarie o esperimenti bolscevichi, mirò a difendere le libertà politiche e gli ordinamenti democratici contro ritorni assolutistici di classi e di partiti. La sociologia cristiana, che sviluppò e codificò le dottrine di tale movimento, cercò sovratutto di distinguere le funzioni dei diversi poteri e di stabilirne i limiti: e di fronte allo Stato accentratore e alle minacce di dittatura marxista affermò i diritti della persona, della famiglia, delle libere associazioni. Difendendo tali libertà i cattolici sociali potevano richiamarsi direttamente all’insegnamento ufficiale della Chiesa, perchè Leone XIII aveva scritto nella Rerum Novarum: «Non è giusto che il cittadino, che la famiglia siano assorbiti dallo Stato; giusto è invece che si lasci e all’uno e all’altra tanta indipendenza di operare, quanta se ne può, salvo il bene comune e gli altri diritti». «L’uomo – proclama sempre la stessa enciclica – ha i suoi diritti inviolabili prima di entrare a far parte della società. Est homo quam respublica senior!». A ragione del resto fu rilevato che il centro motore di tutta la riforma sociale, per Leone XIII come per la scuola che ne seguì gli insegnamenti, non è lo Stato, ma sono le libere Associazioni, cioè le forze autonome, che derivano la loro origine e la loro funzione dal diritto naturale, anteriore al diritto positivo, qual’è formulato nelle leggi. «Imperocché, – proclama sempre lo stesso documento pontificio – il diritto di unirsi in società l’uomo l’ha da natura, e i diritti naturali lo Stato deve tutelarli non distruggerli». Si badi ancora che il Papa, assumendo questo atteggiamento di libertà, ha coscienza di muoversi nel solco tradizionale della Chiesa, perché altra volta, trattando della costituzione cristiana degli stati, egli esclama con una forza che non mette dubbi: «E non è un fatto consegnato alla storia, che tutte le istituzioni più efficaci a procacciare la pubblica incolumità, le più atte ad allontanare dai popoli il malgoverno e la tirannia, ad impedire la indebita ingerenza dello Stato nell’azione propria del municipio e delle famiglie: le disposizioni meglio valevoli a garantire nei singoli cittadini la dignità, la personalità umana e l’eguaglianza dei diritti, o ebbero origine dalla Chiesa, o furono da lei benedette e protette?». Ma a questo punto sarebbe forse arrivato il momento di prendere in parola Benedetto Croce, il quale in una delle poche pagine veramente liberali del suo libro invita gli altri a ripensare la storia del secolo XIX da un punto diverso anche dal suo, concedendo che «se ciò faranno con animo puro, obbedendo al comando interiore, anch’essi bene prepareranno l’avvenire». Noi vorremmo dunque che codesto «ripensamento» avvenisse col proposito di rispondere a domande come queste: Che cosa ha prodotto nella storia europea il concetto dello Stato propugnato da Hegel, il quale lo concepiva come «lo spirito che si dà la propria realtà nel processo della storia universale?». Quale posto è stato riservato all’individuo, del quale lo stesso filosofo ha detto che esso «ha oggettività, verità ed eticità soltanto in quanto è componente dello Stato?». Che cosa accade della libertà politica quando, come sostiene il Croce nei suoi «Frammenti d’Etica» , lo Stato vuol essere la vera Chiesa… aver cura di anime e non di soli corpi, esercitare per conto suo uffizi della moralità e della cultura? Infine, quali deduzioni si sono tirate – durante il secolo passato – dall’insegnamento di un altro discepolo italiano dello Hegel «non essere la società che la realtà nel volere del suo processo; onde il valore universale s’instaura con l’immanente soppressione dell’elemento particolare?» . Il questionario è talmente appropriato, e così profondamente legittimo, che il Croce stesso vi troverà argomento per un buon esame di coscienza. Quest’esame dovrebbe almeno arrestare il suo braccio, quando sta per lanciare contro i cattolici la prima pietra. 