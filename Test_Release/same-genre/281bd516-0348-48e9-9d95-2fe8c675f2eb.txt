Viene scritto esplicitamente nei commenti di alcuni giornali alle nostre elezioni e trapela anche fra le righe di alcuni altri, come quelli di Luigi Barzini, il rimprovero che nel Trentino si sia fatta politica egoisticamente locale e non si siano messi in campo e dibattuti gl’interessi della nazione. Il nostro orizzonte fu chiuso entro la cerchia dei confini storici della regione. Appena «quando l’isolamento trentino nell’afflusso crescente della vita italiana non sarà più che un ricordo, quando pensieri e coscienze si apriranno qui agli orizzonti profondi di un interesse nazionale – non rivale, non antagonista di quello trentino, ma solidale e comune – quando le elezioni politiche non appariranno più una questione locale, allora l’opinione trentina avrà trovato il suo equilibrio e noi la sentiremo giunta all’altezza dei destini dell’intero Paese». Queste affermazioni sono esagerate e non ci rendono giustizia. I corrispondenti della grande stampa nazionale hanno preso abbaglio, quando hanno scambiato l’angusto teatro in cui s’è svolta la lotta personale intorno ad una candidatura liberale coll’agone politico, in cui si sono dati battaglia i partiti del Trentino e sovratutto hanno commesso un grave errore di prospettiva, quando hanno voluto vedervi un fenomeno di trentinismo al di fuori delle correnti nazionali. Il caso Bertolini fu creato o almeno montato dai fascisti, e il fascismo nel Trentino, per i metodi che usa e per le persone che lo dirigono, è fenomeno d’importazione, il fenomeno anzi più nazionale e meno trentino che sia comparso nella nostra campagna elettorale. Al di fuori di quest’episodio, il nostro teatro politico ebbe gli stessi protagonisti che entrarono in scena a Firenze, a Milano, a Genova, a Napoli: il partito liberale che rivestì per l’occasione i solenni paludamenti del congresso di Roma, il partito socialista, il quale, bolscevico finché fu bolscevico Serrati, indossò per le elezioni la veste meno scarlatta del congresso di Livorno e il partito popolare italiano che seppe coordinare il suo concetto regionalista col postulato nazionale del rinnovamento organico di tutta l’amministrazione statale, chiedendo per se solo quel tanto di particolari istituzioni che gli servono ad adempiere la sua funzione speciale di regione di confine a vantaggio dell’intiera nazione. L’affermazione è dunque esagerata, per non dire sostanzialmente errata. C’è però in questa visione dei nostri colleghi maggiori qualche cosa di vero, e, vorremmo aggiungere, d’inevitabilmente vero. Quando Barzini parla d’isolamento, quando accenna nel suo articolo ad una certa diffidenza che emana dai programmi anche di partiti incontestabilmente italiani, egli dice la verità, ma sbaglia completamente strada, quando per ricercare le cause, si perde nel labirinto secolare della nostra storia locale. Il nostro «isolament» e le sue vere ragioni No, le cause sono più recenti e molto più estranee al nostro microcosmo di quello ch’egli non pensi. Lo aiuteremo, con suo permesso, a scoprirne alcune, che sono a portata di mano. Ci limiteremo, beninteso, a quelle dipendenti da una direttiva politica e da sistemi di governo, giacché se ricordassimo gli scandali del genio militare nella zona devastata, o i soprusi avvenuti nella zona d’occupazione, ci si potrebbe rimandare ad una spiegazione generica delle conseguenze della guerra, che valgono per molte altre regioni d’Italia. Ma sul terreno prettamente politico, che cosa ha fatto il governo nazionale per trarre il Trentino dal suo isolamento, chiamarlo alla collaborazione nazionale, interessarlo almeno alle sue sorti stesse, come nuova provincia ricongiunta alla Madre Patria? Risponderemo con alcuni ricordi di storia freschissima, che non temono contestazione. 1. Quando si concluse l’armistizio di villa Giusti e, ripetendo l’errore delle convenzioni del ’66, si omisero le clausole economiche in favore delle nuove provincie, che pur comparvero alcuni giorni dopo nell’armistizio di Foch , i nostri deputati che le avevano suggerite a tempo vennero tranquillati con l’assicurazione che durante le trattative di pace i delegati della Venezia Tridentina sarebbero stati sentiti e avrebbero potuto influire sulla compilazione del trattato. Ma passarono le settimane e i mesi, nessun trentino venne chiamato a Parigi e dei 381 articoli del trattato di S. Germano, che pur risolvono tutti i nostri rapporti politici, economici, finanziari coll’ex monarchia, neppure una sillaba venne sottoposta al parere di delegati locali. Fu molto se tratto tratto capitò al governo di Trento qualche telegramma sibillino al quale si chiedeva risposta perentoria entro ventiquattro ore. Ciò avveniva mentre a Parigi le altre frazioni della tramontata monarchia danubiana erano rappresentate o confortate dal consiglio di politici che fino all’ottobre 1918 sedevano allo stesso parlamento di Vienna accanto ai deputati italiani delle provincie redente; ciò avveniva mentre i nostri più acerrimi avversari tirolesi, come Schumacher e Mayer collaboravano in missione ufficiale sull’altra sponda alla conclusione del trattato di pace. 2. Chiedemmo allora con particolare insistenza che almeno quella rappresentanza d’interessi che i deputati italiani di tutti i partiti avevano creata a Vienna, nel momento del crollo dell’impero asburgico, in contrapposizione alle rappresentanze delle altre nazioni, venisse messa al servizio della causa nazionale. L’ottenemmo con grande fatica, ma per la diffidenza con cui i nostri fiduciari erano circondati, per l’ingombro dell’apparato militare che si frapponeva fra loro e i nuovi governi delle nazioni austriache o fra loro e la delegazione di Parigi, la loro opera faticosa e tenace approdò a ben poco. Le loro relazioni, le loro mozioni non erano degne di una risposta qualsiasi e i nostri fiduciari dovettero assistere impotenti all’attività alacre e redditizia dei czeco-slovacchi, dei polacchi, dei jugoslavi che di tra le rovine dell’impero crollato arraffarono e portarono a salvamento il meglio ch’era rimasto lasciando a noi la soddisfazione di compilare degli accurati elenchi dei nostri crediti che sono tuttora impagati e forse impagabili. A questo punto non va dimenticato una particolare prova di fiducia allora dimostrataci. Avevamo chiesto all’on. Orlando di poter ripassare subito la nuova frontiera per organizzare il rimpatrio dei nostri cento mila profughi e internati. L’on. Orlando accondiscese e telegrafò; ma passarono dei mesi prima che l’idea si attuasse e quando venne attuata i tre deputati – un liberale, un popolare e un socialista – che parteciparono a quest’opera samaritana vennero inquadrati in una spedizione militare e messi agli ordini di un colonnello di stato maggiore. Non abbiamo dimenticate le cortesie e l’opera fraterna dei nostri soldati, ma non possiamo non ricordare con amarezza l’evidente diffidenza con cui dall’alto si era accolta e poi attuata la proposta dei delegati delle nuove provincie. 3. Né meglio si procedeva intanto nell’interno. Nel Trentino, terra redenta, terra che aveva atteso con passione e accolti con un entusiasmo delirante i liberatori, si scioglievano gran parte delle rappresentanze comunali, mentre i sindaci tedeschi, solo perché risiedevano oltre la linea della Mendola, rimanevano al loro posto. Il presidente del Consiglio ci aveva promesso di far governare la Venezia Tridentina istituendo accanto al governatore militare un corpo consultivo di uomini del paese. Questa Consulta, composta di rappresentanti di tutti i partiti, vivacchiò per alcuni mesi, fece delle proposte, a cui nessuno badava, invocò provvedimenti che nessuno attuava, chiese di venir sentita, e nessuno la sentiva, finché, simulacro di un potere che nessuno le voleva riconoscere, si sciolse protestando. In tutte le misure sociali ed economiche che si presero allora, noi fummo dei governati, ma dei concittadini. Ricordiamo solo il cambio della valuta. A Praga per quest’operazione finanziaria vitalissima si istituì una commissione di ex deputati ed economisti. Nelle Nuove Provincie italiane durammo fatica ad ottenere che negli ultimi momenti venissero sentiti almeno sulla questione di massima dei delegati locali ma le decisioni e i provvedimenti concreti vennero presi autocraticamente dalla burocrazia centrale, con quelle misure incomplete e contraddittorie che tutti sanno, e delle quali ancora soffriamo le conseguenze. Tutto ciò e molt’altro ancora avveniva in una regione – bisogna ricordarlo – in cui tutti i partiti acclamavano alla liberazione, in cui le manifestazioni di giubilo e di fraternità si susseguivano a brevi intervalli quasi senza interruzione. Né si pensi che tale politica di diffidenza fosse giustificata da qualche moto di sdegno o di protesta da parte nostra. Avevamo dei lagni, ma per riguardo specialmente ai vicini, avremmo arrossito di esporli ad alta voce e ci accontentavamo di suggerimenti sommessi ed amichevoli. In quei mesi di sincero e profondo entusiasmo ognuno ebbe il patriottico proposito di non mostrare né la propria sorpresa né il proprio malcontento e, quando una speciale ricorrenza ci chiamava a raccolta, la riconoscenza verso il nostro Esercito, il sentimento di amore alla Patria esplodeva con irreduttibile entusiasmo. 4. Venne il governo civile. L’Ufficio centrale di Roma, i commissariati generali avrebbero dovuto avere una consulta, costituita di uomini delle nuove provincie. Si trattava di persone designate dallo stesso governo, e la nostra popolazione chiedeva invece di poter eleggere i propri rappresentanti. Tuttavia il tentativo serio di costituire una consulta qualsiasi non venne mai fatto. La costituzione provvisoria, decretata da Nitti, rimase sulla carta. Più acuto, più forte si fece allora il nostro grido: Vogliamo le elezioni. Ognuno sa com’esse vennero trascinate da un termine all’altro. Sarebbe ingiustizia negare che il governo civile ci avviò verso forme più democratiche; ma nell’opera di assestamento, specie per quello che riguarda gli impiegati nostrani, la diffidenza ch’era direttiva di governo, si manifestò ad ogni passo nella resistenza della burocrazia dei dicasteri centrali. L’Alto Adige Quello che ferì più profondamente l’anima trentina fu però il modo, con cui si tentò di risolvere la questione provinciale, in rapporto ai tedeschi dell’Alto Adige. I Trentini, fossero o non fossero partigiani della frontiera al Brennero, dichiararono sempre, com’era dovere loro, che quella era questione nazionale da decidersi dai rappresentanti nazionali e che il criterio locale doveva assolutamente venir subordinato al criterio della sicurezza della Patria. Una provincia bilingue non poteva significare per noi, appena liberati dai conflitti linguistici, che un nuovo tormento e un nuovo sacrificio; ma tutti eravamo disposti a sopportarlo a servizio della nazione. Rimaneva inteso però – e ciò fu dichiarato esplicitamente già all’on. Orlando – che i trentini reclamavano il diritto di dire la loro parola, per il momento in cui si trattasse dell’assetto interno, della soluzione della questione amministrativa ed autonomistica. Ciò era tanto più naturale, in quanto la questione delle autonomie locali non riguardava solo i tedeschi, ma in genere tutti gli abitanti delle nuove provincie. Dapprincipio anche gli atesini che non potevano aver dimenticati i precedenti austriaci, trovarono naturale un siffatto atteggiamento. Ma già nei loro primi viaggi a Roma i loro delegati attinsero la convinzione ch’essi avrebbero potuto ottenere una speciale costituzione locale, senza parlare con Trento, anzi saltandola a pie’ pari. A Roma si commisero allora due errori gravissimi, l’uno, di metodo, quello di far ritenere ai tedeschi che essi avrebbero potuto raggiungere i loro postulati in forza di un decreto-legge, a conclusione d’immediate trattative col Governo centrale e l’altro, di sostanza, quello di permettere loro di credere che le concessioni che verrebbero loro fatte sarebbero state non una conseguenza del mantenimento delle autonomie locali in tutte le nuove provincie, autonomie che Nitti, con nostra grande soddisfazione, aveva celebrate in circolari e in discorsi, ma che si sarebbe trattato di concessioni speciali ai tedeschi in forza se non delle clausole formali, certo almeno dello spirito del trattato internazionale di S. Germano. E qui dobbiamo parlar chiaro. Noi non condividiamo la valutazione, oggi in voga, che si fa ora degli uomini ch’ebbero una parte, gerarchicamente almeno, secondaria in questa politica. Il loro contributo potrà essere stato più o meno condeterminante, ma quello che rimane incontestabilmente provato è che gli uomini di Stato italiani, che furono in questo periodo al governo hanno personalmente la responsabilità dell’errore più sostanziale. Non tradiamo più il segreto di nessuno. Il conte Toggenburg che assistette a tutte le trattative di Roma, ha parlato chiaro nel comizio elettorale di Merano. Accennando alle varie dichiarazioni dell’on. Nitti, si è occupato in particolare delle famose dichiarazioni che Luzzatti, ministro del Tesoro e vicepresidente del Consiglio, mentre Nitti era a S. Remo, faceva alla delegazione tedesca, quasi a conclusione delle prime trattative autonomistiche. Il capo del governo italiano, in presenza di Salata e di Credaro, ricordava allora ai tedeschi – e tra questi erano Toggenburg, Perathoner, Nikolussi – ch’egli era stato presidente della commissione parlamentare dei 24 per l’approvazione del trattato di S. Germano e, come tale, aveva inserito nella relazione il passo riguardante l’autonomia dell’Alto Adige; e arrivava al punto di aggiungere, come sua opinione personale, ch’era meglio ch’essi non dovessero mandare deputati al Parlamento di Roma, ma che avessero proprie istituzioni e una propria Dieta politica, rimanendo così a loro agio in Italia, finché avessero potuto ricongiungersi alla loro Nazione. Queste dichiarazioni vennero naturalmente sottaciute nel comunicato che fu dato alla stampa, e i tedeschi non le pubblicarono nei loro giornali per non esporsi ad un’inevitabile smentita ufficiale; ma esse, accanto ad altre dichiarazioni meno esplicite, ma che si potevano tirare alla stessa conclusione, passarono di bocca in bocca nell’Alto Adige e servirono mirabilmente a confermare i tedeschi nell’opinione che la disannessione era affare di anni, che ciò era ammesso anche dai più autorevoli uomini di Stato italiani, e che intanto era raggiungibile un’autonomia politica, quasi come corollario di un trattato internazionale. Nessuno meglio di noi, che abbiamo fatto la campagna elettorale nella zona contrastata, sa con quanta tenacia e con quanta fortuna i tedeschi seppero sfruttare simili parole cadute dalle faconde labbra romane. Ora non ci mancherebbero argomenti per spiegarci gli atteggiamenti dei governanti e di parlamentari in tutta la questione; ma in questo contesto ci serve accennarne ad uno solo, che è quello che ritorna ad ogni punto. Diffidenza di Governo Gli errori della politica atesina sono dovuti in gran parte allo spirito di diffidenza che ha tenuto lontani i politici trentini. Dei trentini – s’ode dire spesso anche negli ambienti parlamentari – non si può servirsi, quando si tratta di questione atesine. Poveretti, hanno sofferto troppo, ricordano troppo la dominazione austriaca e soggiacciono troppo alla tentazione di far ripagare ai tirolesi le loro malefatte. Spieghiamo, giustifichiamo anche il loro risentimento, ma la politica illuminata e liberale dello Stato italiano deve diffidare dei loro consigli. Eccovi di nuovo la diffidenza come direttiva di Governo. E forse per questo, mentre in Alsazia-Lorena Poincaré farà ripetutamente la sua comparsa ufficiale e Clemenceau inaugurerà a Strasburgo, nella capitale delle Nuove Provincie, la campagna elettorale per le elezioni della vittoria, a Trento e a Trieste nessun presidente, nessun ministro verrà a dire la sua parola, se non in una sbiadita e tardiva cerimonia ufficiale e per questo, egregi colleghi della grande stampa, il Trentino si troverà come in un certo isolamento e sentirà alitare attorno a sé una cert’aria di diffidenza, e alla diffidenza risponderà con un senso di penosa perplessità. Oh, ma badate, o giornalisti d’Italia, e rendeteci giustizia nei vostri commenti: questo sentimento ha potuto turbare, ma non scuotere la nostra fede nella Nazione. Di questi risentimenti, di questi torti noi non abbiamo parlato durante la campagna elettorale, per quanto sarebbe stato utile per l’effetto immediato di sfruttarli. A questi argomenti abbiamo accennato allora solo per dire che la ricostituzione delle nostre autonomie locali e quindi una nostra maggiore partecipazione al governo di un paese di frontiera, la chiediamo non come soddisfacimento di un gretto egoismo cantonale, ma come servigio che vogliamo e possiamo rendere a tutta la Nazione. E questi stessi argomenti tocchiamo ora nient’altro che per dimostrare che i nostri pensieri e le nostre coscienze sono aperte già oggi agli orizzonti profondi dell’interesse nazionale e che abbiamo chiara e precisa la visione della solidarietà intima ch’esiste fra interesse locale e interesse nazionale. Abbiamo l’orgoglio di affermare che l’opinione trentina ha già trovato il suo equilibrio e ch’esso è turbato solo dalla preoccupazione che gli alti «destini dell’intero Paese» possano venir compromessi dalla faciloneria di una politica contraddittoria, oscillante tra il frasaiolismo umanitario e l’applicazione della patente austriaca del ’54, fra la tolleranza della prepotenza da una parte e la complicità colla violenza dall’altra. 