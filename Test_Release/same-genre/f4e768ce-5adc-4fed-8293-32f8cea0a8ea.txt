Sono veramente commosso da questo altissimo discorso, da questo profondo appello alle nostre coscienze. Ringrazio personalmente il senatore Casati di questo appello e di questa sensazione di ottimismo che egli ci dà, e che vale anche come alimento e come pane per la lotta di oggi in cui tutti ci uniamo nella difesa della libertà. Sono oltremodo lieto di inaugurare il 27° congresso nazionale dell’Istituto per la storia del risorgimento italiano, oggi 19 marzo 1948, cento anni dopo le memorabili giornate in cui a Milano sorsero le barricate per le sue strade, mentre le campane chiamavano tutto il popolo a raccolta per combattere in nome della libertà . Le cinque giornate del marzo 1848 furono conclusione e prologo. Esse si stagliano inconfondibili nella lunga catena di eventi che noi chiamiamo storia, perché rappresentano uno dei momenti in cui idee, nate per riflessione di un lungo periodo tormentoso, dischiudono di un tratto, in forza della loro intrinseca verità, le vie dell’azione. Proprio in quell’anno che vide il manifesto di Marx, il moto rivoluzionario italiano, in cui la volontà di libertà di un popolo si faceva plasmatrice di storia, mostrò che tutta la vita sociale si risolve con la forza; ma la forza suprema non è economica bensì forza dello spirito. Nelle cinque giornate di Milano il popolo invocò la forza a sostegno vitale della giustizia, ma fu forza serena; coraggio senza odio; forza, non oppressione. Un’unica idea, un’idea-forza, guida e sostiene il risorgimento: l’idea della libertà. È vero, si è rimproverato e si può rimproverare all’Ottocento di non avere avuto più esatta coscienza della giustizia sociale, ma i nostri padri del risorgimento, come ha già accennato l’onorevole Casati, non potevano affrontare se non con le armi la situazione. Essi non erano, tuttavia, ignari della complessità dell’ideale della libertà. Basti leggere il Rosmini , il Balbo e il Romagnosi per rendersi conto come ogni deficienza del nostro risorgimento nel concetto stesso di una libertà troppo naturalisticamente concepita, si redima in una fondamentale serietà morale e in un consapevole impegno di rinnovamento. E questo impulso innovatore, che mosse tutta la nostra storia fino ad oggi, impulso di adeguazione, di educazione, di elevazione popolare, ha rotto poi, dopo cento anni, gli schemi antichi dello Statuto albertino, dimostratosi insufficiente alla realtà più ricca e più complessa delle nostre esperienze politiche e sociali. Non più l’uomo individuo volle rispecchiarsi nella Costituzione, ma la persona umana tutta, nella integrità della vita spirituale quanto nella integrità della vita economica, al di là della stretta sfera giuridica e politica. Mentre, non senza porre qualche riserbo, possiamo essere orgogliosi della nostra nuova Costituzione che ha sostituito lo Statuto albertino, ben sappiamo però quale debito di gratitudine ci lega al coraggio generoso di coloro che prima iniziarono quella opera di educazione che permise tanto progresso di vita civile. Abbiamo anche la consapevolezza che la nuova Corte costituzionale, più che modificare una realtà già in atto, pone le mete del nostro travaglio di popolo. La Costituzione spaziando in campi che erano ignoti allo Statuto albertino, contrappone all’individualismo e all’egoismo, di cui troppo recente è la tragica esperienza, un edificio pluralistico. La repubblica, dice l’articolo 2 della Costituzione, riconosce e garantisce i diritti inviolabili dell’uomo, sia come singolo sia nelle formazioni sociali dove si svolge la sua personalità e richiede l’adempimento dei doveri inderogabili di solidarietà politica, economica e sociale. Confrontate con questo articolo 2 l’articolo 26 dello Statuto albertino, che si limitava ad affermare che la libertà individuale è garantita, e misurerete la distanza che intercorre fra le rispettive affermazioni. La società nazionale, in questa nostra Italia, ancora esacerbata nel contrasto e nel bisogno è al livello di questa nobilissima affermazione? Anche oggi, che l’Italia è fatta, gli italiani sono da fare, perché gli italiani siamo noi, la nostra vita ricomincia giorno giorno e giorno per giorno si compie. E questa è la tremenda bellezza di essere uomini, uomini peregrinanti, cui pare ogni giorno di dovere ricominciare daccapo a scavare sempre più profondamente le fondamenta. Eppure sappiamo che questa è la vittoria, la vittoria sul senso dell’egoismo, la via attraverso la quale si può ottenere la libertà. Voi milanesi nell’epopea delle vostre cinque giornate, avete non solo conosciuto, ma anche manifestato la fierezza di una libertà forte sì, ma anche giusta e generosa. Di fronte ad un traditore trascinato dinanzi al Consiglio di guerra, Cattaneo pronunciò queste memorabili parole: «se lo ammazzate fate cosa giusta; se non lo ammazzate fate cosa sacra». E ai combattenti aveva lanciato questo nobile appello: «siate generosi come siete prodi». Questa tradizione di libertà forte e generosa, sia anche oggi il vostro e nostro migliore retaggio. Mentre cento anni fa, da ogni finestra, sventolava una bandiera e il popolo tripudiante si riversava nelle piazze gridando «sono andati», il vostro comitato di sicurezza pubblica coniava questo originale messaggio: «Cittadini, non è lontana l’ora in cui l’Italia ritornerà al posto che le compete tra le nazioni. Dio è con i buoni. Voi, riconoscenti alla provvidenza, saprete con la vostra virtù mostrarvi meritevoli di quei miracoli per i quali vedete trasformarsi un fanciullo in un gigante, le donne in eroine in mezzo al tumulto della guerra». Questo animo religioso del nostro primo risorgimento sia pure l’animo della nostra rinascita a popolo libero ordinato a democrazia e fondato sulla giustizia sociale. Nello spirito di questi, il congresso nazionale dell’Istituto per la storia del risorgimento italiano che si inaugura oggi a Milano, è il congresso non di una storia passata, ma di una storia vivente che si protende nell’avvenire. 