Quando ho parlato in pubbliche riunioni, sebbene naturalmente non abbia potuto svestirmi del mio ufficio, non ho mai invocato altri riguardi che il diritto comune di tutti i cittadini; anzi la consapevolezza della particolare responsabilità di governo ha limitato nella mia parola la libertà di cui altri godono e profittano. A Venezia, come qui, non è l’uomo di parte che parla, e che mira sopra ogni altra cosa a mettere se stesso e il proprio partito al servizio del paese . A Venezia erano migliaia e migliaia di giovani democristiani delle tre Venezie che celebravano la loro assemblea regionale, ma sino a prova contraria nessuno aveva ragione di credere che io sarei intervenuto per lanciare sfide, invelenare polemiche o rinnovare la disputa generica testé chiusa dopo mesi di discorsi alla Costituente; comunque, ci si poteva attendere alla prova dei fatti, e se mai ne avessi dato motivo chiedere la parola a difesa, non esigere pregiudizialmente di trasformare una libera riunione associativa in una pubblica contesa, con grave pericolo di accesi conflitti. Si tentò invece di bloccare la piazza e di stendere fra la tribuna e gli ospiti, che a mano a mano arrivavano con le loro bandiere delle varie province venete, una cortina di cartelli insultanti e provocatori e una corte di fischiatori e manganellatori. Le forze dell’ordine poterono impedire, come era loro ufficio, lo sbarramento, ma riuscirono solo a tenere lontani non a imporre tolleranza ai fischiatori e provocatori di conflitti. Appena arrivato alla tribuna dovetti fronteggiare l’ostruzionismo dei fischietti e preoccuparmi degli incidenti che si susseguivano tra qualche colonna democristiana arrivata in ritardo dalla stazione e i dimostranti oppositori. Tuttavia, dopo una protesta in nome della libertà e della democrazia, riassunsi, o cercai di riassumere brevemente quello che intendevo dire. Il mio discorso voleva essere un appello al lavoro concorde e alla responsabilità soprattutto delle classi abbienti. Ero e sono sempre impressionato dall’andamento degli ammassi; il raccolto dei cereali è quest’anno di circa 50 milioni di quintali in confronto dei 62 dell’anno scorso. Così, invece di 18 milioni, ne dovremo quest’anno ritirare all’estero 30. Occorreranno molti milioni di dollari in più per comprarlo, visto anche che il prezzo internazionale del grano è fortemente aumentato (circa 11 dollari il quintale a Genova, 19 se si tratta di grano argentino). Difficoltà per avere il grano, difficoltà di trovare i dollari. Bisogna che l’ammasso frutti più che è possibile. Questa volta, cedendo alle pressioni soprattutto dei piccoli agricoltori, abbiamo concesso ai produttori una trattenuta di due quintali e 10 chilogrammi invece dei due quintali dell’anno scorso. Tanto più doveroso e necessario è che tutto il resto vada all’ammasso. E qui avrei fatto vivo appello a queste migliaia di giovani, in parte anche figli di contadini, perché illuminassero nella azienda agricola e nell’ambiente rurale, la fiamma della solidarietà popolare. Se i produttori saranno egoisti, nelle città avremo la fame. Se il lavoro degli operai non potrà rendere per difetto di alimentazione, l’esportazione dei prodotti industriali diminuirà e allora non avremo i dollari necessari per comprare quel tanto di grano che ci manca per arrivare agli 80 milioni di quintali indispensabili per mantenere l’attuale razione. Tutti, contadini e operai, industriali e cittadini, tutti siamo legati ad una sorte. Bisogna aiutarsi l’uno con l’altro. Già con deliberazione unanime del Consiglio dei ministri del 3 aprile sì è dovuto aumentare il prezzo del pane abolendo il prezzo politico : chi può paghi il pane quello che veramente costa, cioè il prezzo che deriva dagli ammassi e dall’importazione, perché non è giusto che lo Stato con la cassa di tutti ci rimetta la differenza anche in favore di chi è ricco o agiato. Invece le classi meno abbienti, i salariati e gli stipendiati trovano nell’aumento del caro pane, che abbiamo nello stesso tempo deliberato un compenso per l’aumento del prezzo del pane. È una misura di giustizia sociale che tutti – compresi i nostri attuali oppositori – hanno trovato equa e doverosa. In questo stesso periodo, circa 363 miliardi di nuove tasse pesano sui contribuenti. La patrimoniale deliberata dal precedente ministero è mantenuta dal governo presente e eventuali modificazioni in favore di certe categorie si potranno concordare durante la discussione alla Costituente. Ma chi possiede, chi ha una certa agiatezza, deve pagare. E anche qui avrei rivolto ai ricchi e ai possidenti un appello ancora più pressante di quello che ho potuto fare in realtà, fra un’interruzione e un’altra. Chiediamo loro una prova concreta di civismo e di spirito di sacrificio, perché con esso e da esso nasca la salvezza e nasca la necessaria collaborazione di tutto il popolo. L’esposizione di Milano è un trionfo del lavoro. Se continueremo a lavorare ed evitare disordini, potremo insistere a testa alta, e con il diritto di un popolo libero e consapevole, per avere aiuti e credito dall’estero. Abbiamo testé espresso la nostra gratitudine agli Stati Uniti per la concessione di 130 milioni di dollari per l’assistenza, in continuazione della preziosa opera dell’Unrra: ed in questi giorni ho telegrafato al presidente Truman i ringraziamenti del popolo italiano per la restituzione ed eventualmente per il nuovo assegno di 300.000 tonnellate di navi che saranno preziosissime per il nostro commercio e i nostri marittimi. Ma accanto a questi provvedimenti abbiamo immediatamente bisogno anche di altri crediti per poter comprare grano, carbone e materie prime. Qui è tutto un sistema di sicurezza per la vita del popolo italiano che bisogna creare. Ecco perché ci vuole un grande sforzo di solidarietà e di disciplina. Abbiamo in corso anche un trattato di commercio con l’Argentina, nazione che ci si è sempre dimostrata sorella; e la gradita visita della festeggiata consorte del presidente Peron ci ha dato occasione di esporre i nostri bisogni e devo ringraziare pubblicamente la signora Peron che di fronte ai nostri desideri e bisogni ha mostrato tanta comprensione e tanta simpatia per la nostra nazione che era madre della latina civiltà . E qui, dopo aver dato rilievo ai problemi di emergenza, avrei nel mio discorso riconfermato innanzi alla gioventù democratica-cristiana, con maggiore diffusione e precisione che mi fu concessa, l’impegno del nostro movimento, del nostro programma finalistico per la ricostruzione, la riforma agricola e fondiaria, la riorganizzazione industriale contro i monopoli e in genere tutto il nostro sforzo di rinnovamento. Nulla in questo impegno di offensivo per altri partiti o che potesse provocare contraddizioni. Nulla che fosse indegno di chi, con una consapevolezza di governo, è convinto assertore di giustizia sociale e di libertà; per la quale molti cattolici del Veneto hanno sofferto e combattuto. Ho terminato con il grido di «viva San Marco». Se l’atmosfera fosse stata più tranquilla avrei ricordato la tradizione di questo diritto che usciva con trionfo o come invocazione dal petto dei veneziani nelle grandi ore della loro storia gloriosa, e mi sarei soffermato per una analogia evidente su quel «viva San Marco» gridato insieme da Daniele Manin e Niccolò Tommaseo, grido che ristabiliva dopo tante discussioni la concordia d’azione tra i due fondatori della repubblica. «Viva San Marco» hanno ripetuto i miei giovani delle tre Venezie e, più animosi degli altri, sventolavano le loro bandiere i giuliani. E in questo grido avremmo potuto unirci tutti quanti crediamo nella repubblica di un popolo libero e in un nuovo ordine sociale secondo giustizia. 