A Ginevra la decisione sul conflitto cino-giapponese pare imminente. Vogliamo richiamare alla memoria i termini del conflitto, almeno per quanto riguarda la Manciuria? Il rapporto presentato a Ginevra dalla commissione d’inchiesta, che dal suo presidente prende il nome di Lytton, è fatto sullo stile di quelle mirabili relazioni inglesi dalle quali i politici del Regno Unito hanno tratto molte volte le norme per governare il mondo; ma vi hanno collaborato uomini di primo piano, appartenenti a varie nazioni e tra essi va qui particolarmente ricordato l’italiano conte Aldovrandi . Se allo studio di questo rapporto, frutto di un’inchiesta di cinque mesi sul teatro della lotta, aggiungiamo la lettura del Journal Officiel della Società delle nazioni, assistendo così al serrato duello oratorio fra il delegato nipponico e quello cinese, il conflitto ci appare nelle sue linee più semplici ed elementari. La Manciuria fu una volta il paese, scarsamente abitato, dei manciu, schiatta conquistatrice che mille anni fa si riversò nella Cina, ove assunse i posti di comando, cominciando dal trono imperiale. Nella Manciuria stessa, dei manciu non rimasero che scarne oasi che rispondono oggi al nome delle città di Kirin e Tsitsikar. Cominciò invece un movimento inverso dal centro della Cina e specie dalle popolatissime provincie confinanti, verso la Manciuria, ove i cinesi, affamati di terre ed in cerca di lavoro, emigrarono a frotte, cosicché oggi su circa 30 milioni di abitanti, 28 milioni – dico 28 – sono cinesi. Nel passato nessuno ha contestato mai al vecchio impero cinese il millenario possesso della Manciuria. Ma verso l’inizio del nostro secolo essa divenne il teatro della guerra russo-giapponese alla fine della quale si pattuì che entrambe le potenze belligeranti dovessero sgombrare la Manciuria il cui possesso venne riconosciuto alla Cina . Il Giappone ereditò soltanto dalla vinta Russia l’affitto per 25 anni della penisola di Liaotung con Port Arthur e certi diritti sulla rete ferroviaria . Durante la guerra mondiale però il Giappone fece un altro colpo maestro. Profittando del momento internazionale buono e dell’indebolimento della compagine cinese, in seguito alla proclamazione della repubblica, esso impose al presidente Yuan-Shi-Kai , pena l’intervento armato, la cosiddetta convenzione dei 21 punti: secondo questa l’affittanza del Liaotung veniva prolungata a 99 anni e per lo stesso periodo veniva prolungata al Giappone la concessione della ferrovia Antoung-Mukden; si riconosceva un diritto di prelazione ai capitalisti giapponesi nella costruzione di tutte le altre linee ferroviarie mancesi, il diritto di opzione agli stessi capitalisti per qualsiasi emissione di prestiti, garantiti dalle dogane; si prometteva che in materia politica, finanziaria ed economica si ricorrerebbe all’aiuto di «consiglieri ed istruttori» all’uopo inviati dal Giappone e si stabiliva che prima di applicare leggi o decreti agli oriundi dal Giappone, si interpellerebbero i rappresentanti consolari di quest’ultimo. S’aggiungano altre clausole che concedevano al Giappone nuovi mezzi per dominare le ferrovie; e poi si avrà un’idea di quel complesso di diritti che il Giappone chiama la sua posizione speciale in Manciuria. Vero è che lo stesso Yuan-Shi-Kai, appena liberato dalla pressione giapponese, dichiarò di ritirare la sua firma, vero è che il governo nazionalista repubblicano, venuto poi, negò alla convenzione dei 21 punti ogni validità, perché non sanzionata dal parlamento. Ciò non di meno essa formò in via di fatto la base politico-giuridica della penetrazione giapponese nella Manciuria durante questi ultimi tempi. Nel trattato di Washington (1922) delle potenze del Pacifico il Giappone riconobbe ancora la sovranità della Cina sulla Manciuria e sino al 1928 il partito allora al potere nell’impero del sole levante si oppose a quella che il partito militare imperialista chiamava «politica positiva» in Manciuria. Ma poco dopo salì al governo appunto tale partito e d’allora in poi il Giappone si affacciò in armi alle porte della Cina, scissa dalle guerre civili. Nella notte del 18 settembre 1931 saltarono in aria alcuni metri di binario della linea ferroviaria presso Mukden. Fu il segnale d’attacco delle truppe giapponesi che, uscendo dalla loro penisola in affitto, occuparono a mano a mano tutte le città più importanti della Manciuria, mentre le deboli truppe regolari cinesi si ritiravano al di qua della grande muraglia. In ogni città i giapponesi fondarono «comitati per l’ordine e per la pace», con un commissario d’affari giapponese, dipendente dal comando supremo. Le minoranze etniche di Kirin e Tsitsikar e tutti i malcontenti vennero mobilitati, il mancese generale Hsi-hia, governatore di Kirin, venne guadagnato alla causa del nuovo Stato manciu e il 18 febbraio si raccolse a Mukden un’assemblea di delegati per proclamare il Manchu-ko. Non ci fu difficoltà a trovare gli uomini necessari a formare un governo provvisorio: «gouvernement de fantoches», affermano i cinesi a Ginevra. Il rapporto Lytton infatti, benché formulato colla massima cautela, dice: «Un gruppo di funzionari giapponesi, civili e militari, in servizio attivo o a riposo … hanno concepito organizzato e realizzato detto movimento … Il regime attuale non potrebbe essere considerato come il risultato di un movimento di indipendenza spontaneo e sincero». I giapponesi avevano in serbo anche un capo per la nuova … repubblica (perché repubblicana è la costituzione provvisoria) nel signor Enrico Pou- Yi , ultimo rampollo della dinastia imperiale cinese decaduta che viveva sotto protettorato giapponese nel settore nipponico di Tientsin. Pou-Yi, uomo pacifico e punto lusingato di tale prospettiva, resistette a lungo, finché dovette cedere alle pressioni e il 9 marzo fu installato a Mukden sul nuovo trono … repubblicano. Costituito lo Stato e stabilita con esso un’alleanza difensiva, non risulta evidente il diritto, anzi l’obbligo del Giappone d’intervenire a scongiurare ogni minaccia? Secondo la nuova costituzione al Manchu-ko appartiene anche la regione semimongolica dello Je-Kol, le cui frontiere distano appena 130 chilometri da Pechino. Ecco perché nei due ultimi mesi abbiamo avuto anche movimenti militari in quest’ultima provincia (occupazione di Sciang-Hai-Kuang). L’aggressione a mano armata, la guerra senza la dichiarazione sembrerebbe dunque un fatto inoppugnabile. Ma il rapporto Lytton ci avverte che la situazione è estremamente complessa. Certo i giapponesi esagerano quando dicono che la Cina repubblicana è in tale dissesto da doversi considerare come un caos più che come uno Stato, munito di tutti i diritti internazionali; certo il boicottaggio antinipponico rappresenta, di fronte al diritto delle genti, un torto della Cina; ma quello che più conta è che, allo stato di fatto, non è più possibile considerare la Manciuria come si considererebbe un’altra provincia di uno Stato qualsiasi, europeo o americano. Leggiamo infatti nello stesso rapporto: «In nessun’altra parte dell’universo, probabilmente, esiste una situazione corrispondente alla situazione della Manciuria; ossia quella di un paese che gode, sul territorio di uno Stato vicino, privilegi economici ed amministrativi così estesi». La commissione quindi a mali straordinari propone straordinari rimedi. Si dovrebbe studiare la creazione di un organismo, che pur salvando la sovranità della Cina, renda possibile una collaborazione nipponica in una misura che sarebbe intollerabile in qualsiasi altro Stato. Questa commissione, per la costituzione di una Manciuria siffatta, dovrebbe essere il risultato dei lavori di Ginevra, se all’ultimo momento il Giappone s’inducesse a cedere. Che se, come appare, il partito militare giapponese mantenesse il sopravvento, la crisi diventerebbe più che mai acuta. Il Giappone abbandonerebbe Ginevra, ma verso una Cina, riconosciuta come ingiustamente aggredita, la Società delle nazioni potrebbe forse rimanere indifferente ed inerte? E che sarebbe del trattato del Pacifico, del disarmo, dell’organizzazione mondiale della pace? Le ironie sulle esitanze dei comitati e sotto comitati di Ginevra sono facili, ma chi vorrà rinfacciare sul serio ai diplomatici internazionali di tardare fino all’ultimo a compiere il gesto che può spalancare le porte sull’abisso? I pompieri di Ginevra sono occupatissimi. Dopo la Manciuria, il Gran Chaco, e dopo il Gran Chaco, il territorio delle Amazzoni. Il nuovo incendio è scoppiato a Leticia. Cercherete invano questo nome nell’atlante del «Touring», perché si tratta d’un piccolo porto fluviale, divenuto oggi la minuscola capitale d’un distretto colombiano, ma che due anni fa, prima cioè che la Colombia vi costruisse alcuni edifici pubblici, era un villaggio di una trentina di case, senza chiesa, senza scuola e senza strade. Leticia venne attribuita alla Colombia nel trattato del 1922 che delimitava le frontiere fra questa repubblica e il Perù, e la rettifica dei confini venne anche, di comune accordo, eseguita e ratificata nel 1930. Senonché nella notte dal 1 al 2 settembre 1932 una spedizione di volontari peruviani passò la nuova frontiera e si impadronì con un colpo di mano di Leticia, scacciandone i pochi rappresentanti del governo colombiano. Si trattava di squadre nazionali, le quali, non accettando la transazione del loro governo, reclamavano che il distretto di Leticia, nel quale vivono alcune centinaia di peruviani, venisse attribuito al Perù. Il governo di questa repubblica si affrettò a far le scuse alla consorella colombiana, dichiarandosi estraneo all’impresa dei propri nazionalisti; ma costoro si sono installati definitivamente nel porto fluviale, hanno sparso mine e scavato trincee, dichiarando di voler difendere fino all’ultimo la propria bandiera. Le nostre esperienze europee ci aiutano a comprendere ed immaginare l’entusiasmo e la tensione dei due popoli. Il governo peruviano, imbarazzato, propone inchieste ed arbitrati di neutri; la Colombia risponde che si tratta d’un affare di polizia interna e che, in casa sua, ristabilirà l’ordine colle proprie forze. Una spedizione colombiana è in marcia per Leticia. Onde impedire lo scontro, il Brasile si è offerto di occupare il porto contrastato con una propria guarnigione, impegnandosi di consegnarlo più tardi alla Colombia. La radio della Società delle nazioni vibra energicamente, affinché tra le due nazioni sorelle non si scavi un solco cruento. 