Domenica scorsa, a Rovereto, nella sala maggiore di quella biblioteca popolare, ebbe luogo un congresso convocato dal Fascio per la Rinascita di Rovereto e dei paesi evacuati del suo distretto, presieduto dall’avv. Virginio Vittori. Questi riassunse l’opera finora svolta da Fascio e trattò poi degli indennizzi di guerra, conchiudendo con un ordine del giorno che eccita il governo a sollecitare il funzionamento degli uffici di liquidazione dei danni di guerra, estendendo subito anche alle nostre zone devastate il relativo decretolegge, e a tradurre in fatti la promessa di rendere possibile la sottoscrizione al prestito nazionale con anticipi sui danni di guerra. Il dott. Angelo Pinalli parlò dell’autonomia e dei fondi provinciali, caldeggiando la provincia unica e la riparazione dei fondi della sostanza e degli istituti fra il Tirolo da una parte e il Trentino e l’Alto Adige dall’altra, avuto riguardo alle imposte ed alle proporzioni delle parti condividenti. Venne pure accettata la proposta Bonfanti che invita il governo a provvedere alle elezioni provinciali o almeno a farne i preparativi. L’avv. Piscel , in sostituzione del relatore Defrancesco , trattò dell’approvvigionamento illustrando un ordine del giorno che «afferma la indiscutibile necessità che le requisizioni siano fatte con la massima possibile severità» e si chiede l’aumento delle razioni, specie per coloro che in seguito a lunghe privazioni appaiono più denutriti. In tema di ricostruzioni parlò l’ing. Bar. Salvotti, il cui ordine del giorno, rilevata l’insufficienza di quanto è stato fatto finora dal genio militare e dallo stesso Consorzio della provincia e dei comuni, loda l’iniziativa di un concorso per i tipi di case economiche, sempreché i privati proprietari nella eventuale applicazione dei tipi prescelti, siano lasciati liberi di eseguire i lavori in regia propria o per mezzo d’imprese, introducendo anche delle modificazioni. Poiché la ricostruzione edile non potrà effettuarsi con sane direttive tecniche ed economiche se non per opera dell’iniziativa privata consigliata da tecnici competenti e controllata dalle autorità pubbliche solo per quanto riguarda il pubblico interesse, e poiché a far questo occorrono i mezzi «pecuniari», si fa voti che il governo del re si decida ad applicare al Trentino il decreto-legge 27 marzo 1919 con le facilitazioni concesse per il Veneto. Il segretario della Camera di Commercio, Bercugl, parlò a favore delle industrie colpite, invocando per queste risarcimenti, cessioni di macchine utensili, materie gregge, agevolezze bancarie, ferroviarie, daziarie, esenzioni fiscali, sfruttamento di forze idriche, incremento delle scuole industriali. L’avv. Piscel, sulle condizioni dell’agricoltura, presenta un lungo ordine del giorno che reclama liquidazioni di danni di guerra, o, frattanto, congrue anticipazioni, distribuzione di vacche lattifere, pecore, pollame, conigli, alveari, distribuzione di sementi, barbatelle ed altre piante da vivaio; irrigazione, motoaratura, istruzione e assistenza tecnica. Il dott. Probizer caldeggiò l’istituzione di dispensari antitubercolosi e celtici e la vigilanza sulla pellagra. L’ispettore Ilario Dossi trattò dei problemi scolastici. Notiamo, a questo proposito, che il signor Pompilio Valle affermò la necessità che la scuola sia funzione di Stato, poiché i comuni devastati non possono sostenere la spesa che dovrebbe toccare allo Stato. Sulla emigrazione e sul reimpiego dei risarcimenti, il dottor Bonfanti domanda che siano esonerati dall’obbligo di reimpiego tutti quelli che, avendo le loro case completamente distrutte, si obblighino di trasferirsi come contadini in qualche altra regione d’Italia o nell’Alto Adige; che sia promossa la vendita dei terreni degli espatrianti, provvedendo per quanto è possibile alla commassazione dei fondi; che si acquistino intere tenute nell’Alto Adige e si provveda alla loro parcellazione fra gli espatrianti. Per i provvedimenti zootecnici (relatore il veterinario D.r Soster) si interessa il governo ad effettuare subito il pagamento del bestiame requisito dall’ex governo austriaco, si raccomanda che da parte del governo stesso si provveda al ripopolamento del bestiame, alla ricostruzione delle stalle, dei ricoveri, delle malghe ecc. L’ultima relazione sul credito popolare fatta dal dottor F. Gerosa, chiude con un ordine del giorno col quale si fa voti che il governo voglia designare o addirittura creare una istituzione di credito fondiario-agricolo-industriale, che sia in grado di sovvenire, sia agli agricoltori sia alle cooperative e famiglie rurali sparse in paese, il capitale a buon mercato e a lunga scadenza necessario alla restaurazione economica del Trentino politicamente redento. Abbiamo dovuto limitarci a riassumere da altri giornali, perché la nostra redazione di Rovereto, non essendo stata invitata, non fu presente al convegno. Al qual proposito ci siano permesse due brevi osservazioni. Il «fascio della rinascita» s’è annunziato al pubblico come completamente neutrale; ma ci pare che tale carattere mal si combini col proposito evidente di chiamare sul proscenio solo uomini di un certo colore o di certi colori e di escludere da inviti, associazioni o uomini di colore diverso. Padronissimi gli uomini di quel primo colore o di quella prima gamma di colori di raccogliersi a discutere gl’interessi del paese, e noi non potremmo che applaudire a tale lavoro se esso è fatto sul serio. Ma una delle due: o simili convegni sono diremo così, interpartitali e astraggono realmente dal colore politico, e in tal caso ciò deve venir provato in pratica; ovvero tali convegni, economici o politici che siano si limitano ad una certa categoria di persone, ed allora essi non possono avocare a sé quel carattere di UNIVERSALITÀ, per il quale si sentono di potere e dovere intervenire e magari collaborare ORGANI non va assolutamente; e così – lo diciamo chiaro – non intendiamo di lasciarci trattare, senza dire che, a parte la nostra volontà, non sta nemmeno nell’interesse del paese. Qualche autorità risponderà che non è sempre possibile precisare il carattere o il colore d’un’iniziativa; che i signori d’una certe specie amano l’equivoco e che posano facilmente a soli rappresentanti di un dato interesse pubblico. A ciò rispondiamo che, di qui innanzi, se Lor signori non ci arrivano, li aiuteremo noi nella bisogna, mettendo i punti sugli i. Chiusa la parentesi. Gli argomenti e i voti, come i lettori avvertiranno combinano con quelli votati dal nostro convegno a Rovereto, alcune settimana fa. Nuova è l’idea del D.r Bonfanti di colonizzare l’Alto Adige con abitanti della zona devastata. 