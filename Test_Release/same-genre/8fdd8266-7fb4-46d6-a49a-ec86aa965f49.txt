«Ma il contadino oggi non è con noi. Vi è sul paese uno sbatter d’ali di vampiri neri. E si dicono “i popolari” perché si sono fatti padroni del popolo inerme... Giriamo il nostro paese, parliamo al popolo, apriamogli gli occhi ch’ei veda». Il Presidente della «Studenti trentini», vedi Trentino n. 212 . Non conosciamo il giovanotto né di persona, né di fama e poco monta. Quando scompone le labbra adolescenti ad un sorriso presuntuoso e beffardo, quando fa gorgogliare dalla sua strozza l’ingiuriosa sentenza o lancia nell’aula compiacente l’invettiva banale, egli è in posa e quando è in posa, l’individuo scompare per dar luogo alla figura rappresentativa, al tipo della sua specie. Figura triste e tipo compassionevole. Hanno vent’anni, e rispetto all’era cristiana parlano della «secolare ignoranza dei pulpiti». Sono appena usciti di ginnasio e si propongono di rinnovare il popolo colla storia patria, col diritto e colla scienza. Hanno appena messo il piede fuori di casa, e già giudicano e mandano le classi sociali del loro paese: il popolo civilmente e moralmente schiavo, i popolari menzogneri ed ipocriti, ed i preti vampiri neri. E poichè sentono il fioco lume della loro psiche giovanile crepitare in fugaci scintille, scambiando per esuberanza quello ch’è mancante alimento, si scuotono di dosso il moggio di una modestia più che doverosa e più che prudente, credendo con tale sfolgorio di poter largheggiare di luce con tutti e rischiarare ogni angolo del paese oscuro. Dirà taluno: ebbene, perché ve n’occupate? Sono fuochi d’artifizio della rettorica in uso. Dopo il razzo il colpo, e dopo il colpo, come dopo il congresso, il mondo ritorna nei suoi rapporti costanti di luce e di colori. E noi vorremmo starci paghi di questa conclusione, se il fenomeno non si ripetesse ormai da troppi anni, e se simili manifestazioni annuali non fossero il sintomo di uno stato d’animo che perdura d’una condizione di cose permanente. La verità è che buona parte della nostra studentesca manifesta una singolare impreparazione a qualsiasi forma della vita pubblica, pur avendo la presunzione di vivervi una parte non secondaria. Studiate le loro manifestazioni, da una quindicina di anni, e troverete che dopo un certo lodevole sforzo in sul principio, specie nell’ultimo periodo si passano dall’uno all’altro colle cariche anche il fonografo della stessa rettorica, della stessa superficialità di giudizio, dell’identica tronfiaggine di concetti imparaticci. Ma occorreva proprio organizzarsi in una associazione accademica per ripetere quei giudizi apodittici sul cristianesimo e sull’opera della Chiesa che trincia con gesti più espressivi ogni buon segretario della Camera del Lavoro, il quale impari a mente l’Asino di Guido Podrecca? C’era bisogno di un congresso universitario per lanciare in faccia ad una classe intera l’epiteto ornante di «vampiri» quando lo fanno gli scamiciati d’ogni tinta anticlericale ogniqualvolta nelle bettole o nei trivi avviene loro di sparlare de’ preti? E per dir menzogneri ed ipocriti ai popolari, c’era bisogno che le speranze della patria si raccogliessero in solenne assemblea e facessero una rivista intellettuale delle nostre condizioni pubbliche quando lo si può leggere tutti i giorni sui settimanali rossi e sulla stampa radicale? Dunque voi, futuri «maestri di nostra gente» più di ogni gazzettiere anticlericale? Dunque voi, futuri giudici, professori, medici, amministratori del nostro popolo, non ne studiate la vita, le tendenze, non ne giudicate l’opera e le aspirazioni che sulle colonne così serene, così oggettive di certe effemeridi? Eccola qua, la vostra fiera ribellione al passato, la vostra indipendenza dello spirito: se parlate, un fonografo con cilindri sdruciti, se vi mostrate, un cliché alto un centimetro, se fate citazioni, un testo ingommato di ritagli redazionali. Appena dichiarati maturi ad uno studio sul serio e con metodo, v’adulano, v’esaltano, vi gonfiano per tirarvi a sé, e così andate attorno come palloni gonfiati e credete d’essere dichiarati maturi per aver saputo abbastanza. Viene da sé che vi tirano subito a far politica; e voi che non conoscete ancora la vita, che faticate a disporre degli affari vostri, sentenziate subito degli affari del paese, quasiché, se la vita privata è studio, cura e fatica, la vita sociale sia uno sport, un campo sperimentale per ragazzi. Eppure voi, che dovreste uscire dal ginnasio coll’idealismo di Platone, potreste essere fortunati a destare invidia nei vostri maggiori. Voi potreste ribellarvi alle categorie in cui s’è voluto suddividere per forza la nostra generazione: clericali reazionari, liberali progressisti, socialisti rivoluzionari. Voi potreste rifiutarvi d’entrare in codesti canali, creati dalle menti e circostanze d’altri tempi e impostici, secondo noi come strano anacronismo, anche oggidì. Voi potreste e dovreste riservarvi di studiare i dati di fatto, la realtà della nostra vita sociale nella sua struttura morale ed economica. Ma accade invece, per un doppio fenomeno di presunzione che gli studenti, affrettando l’abbandono di ogni pregiudiziale – specie di quelle incomode – nel campo delle credenze, assorbano tutte quelle ch’esistono di un dato indirizzo sul terreno dei fatti. Eppure la mano al cuore, giovanotti, e diteci, se prima di sedere a giudizio, non vi avrebbe giovato studiare coi vostri occhi gli atti e impratichirvi un pochino anche nella procedura. Se prima di parlare d’ignoranza secolare dei pulpiti, non v’avrebbe giovato studiare se non i teologi, i Santi Padri, la storia della Chiesa di cui siete figli, almeno quei piccoli uomini che si chiamarono Dante, Galilei, Manzoni, tutta gente che al pulpito e al vangelo da esso predicato ci teneva molto, a quanto pare. Voi avete classificato le omelie domenicali come «prediche politico-commerciali». Ne avete sentite molte, prima di darne una sintesi così indovinata? Voi avete visto il popolo agricoltore, chino sulla terra, schiavo dei pregiudizi. Avete provato ad avvicinarlo, ad attaccar discorso, a studiarne la psiche? Siete entrati nei suoi villaggi a studiarne la vita morale ed economica, avete partecipato alla sua vita sociale nelle organizzazioni? Vampiri, aveva gridato ai cattolici, ai preti! Vampiri, perché lo hanno liberato dagli usurai, vampiri perché gli hanno insegnato ad associarsi per vivere a più buon prezzo, vampiri perché gli hanno dato in mano le armi della civiltà moderna, l’organizzazione professionale, il consorzio degli interessi e la stampa! Vampirio, gridate voi indistintamente al povero prete che fa per anni interi gratuitamente il contabile, il segretario d’una cassa rurale, purchè una qualche parte di utili venga devoluta per comperare libri, giornali e mantenere un circolo o altra forma di società di coltura. Vampiri di un popolo inerme chiamate voi coloro che lo hanno organizzato politicamente nella forma più democratica che conosca il nostro paese, spodestando le piccole camorre semi-intellettuali. Vampiri... E con questi pregiudizi voi vi proponete di girare il nostro paese, e con queste idee di evangelizzare il popolo. ... «Apriamogli gli occhi ch’ei veda»... Veder che cosa? Come i giovani d’oggi lo giudicano, come lo studiano, come si preparano a governare la patria? Fate male, ragazzi, lasciatelo nella sua illusione e ch’ei non veda! 