A tre anni di distanza dall’annessione delle nuove provincie, possiamo guardare con soddisfazione alla via che abbiamo battuta. Quando sull’inizio, cautamente come comportavano i tempi, e a mano a mano che la ponderazione prevaleva sul sentimento, con crescente risolutezza abbiamo ingaggiata battaglia per difendere l’amministrazione vigente in confronto all’amministrazione, foggiatasi sull’esempio francese dal 70 in qua nel Regno d’Italia, i sentimentali e i frasaiuoli ci accusarono di passatismo, di nostalgie austriacanti e di deficente solidarismo nazionale. Già nei primi tempi però noi potevamo riferire a sostegno della nostra tesi il parere di uomini insospettabili da ogni punto di vista. Già allora potevamo citare, a mò di esempio, la relazione Mortara sul disegno di legge presentato alla Camera il 3 settembre 1919 «per il passaggio dallo stato di guerra a quello di pace», relazione nella quale il sunnominato ministro della giustizia scriveva: «Molte nostre leggi sostanziali e formali reclamano e attendono revisioni e riforme; forse talune di quelle vigenti nelle nuove provincie realizzano già, almeno in parte, quei progressi che per noi sono tuttora allo stato di desideri o di progetti». E la Giunta generale del bilancio riferendo alla Camera sullo stesso disegno di legge rincalzava: «Per le terre redente ricordi il Governo la necessaria prudenza nel sostituire le regole della vita civile, politica, finanziaria, di quei nostri fratelli che un purissimo ideale spinse verso di noi. Questo ideale non deve essere mai oscurato da delusioni e da angherie nascenti da strumenti burocratici inadatti su chi soffriva fino al martirio della privazione della libertà, ma sentiva tutto il beneficio di sistemi finanziari, economici e agricoli che hanno marcato il passo della perfezione, anche nelle incidenze fiscali». In quel tempo anche la dottrina governativa ci veniva in soccorso per combatterne la pratica; e ci basti ad illustrazione ricordare la circolare del presidente del Consiglio, di data 26 luglio 1919, in cui è contenuta la seguente esortazione, rivolta ai Ministri di tutti i dicasteri: «Non vogliamo ripetere oggi – e le conseguenze ne sarebbero più gravi per le difficili condizioni nazionali e politiche – gli errori del 59 e del 66. Evitiamo energicamente, come invano ammoniva nel 66 per la Commissione del Veneto Cesare Correnti “le invasioni burocratiche pertinacemente assimilatrici” e calmiamo “il furore di assimilazione e di decomposizione” con cui anche ora, come allora, per opera di piccoli irresponsabili, si tenta di “invadere le nuove provincie”». La stessa circolare annunziava la istituzione della commissione consultiva presso l’Ufficio centrale per le Nuove Provincie, commissione che avrebbe dovuto essere lo strumento di resistenza contro le deprecate invasioni della burocrazia livellatrice. Purtroppo questa commissione non si volle o non si poté allora istituire; cosicché la resistenza dovette attuarsi a sbalzi, con interventi sussultori e intermittenti, e la nostra vigilanza poco organizzata e quasi sempre in allarme se servì a salvarci dall’inondazione, non riuscì sempre ad impedire l’infiltrazione tenace e continua. Ora finalmente dopo due anni le commissioni consultive stanno per entrare in azione. La commissione centrale si occuperà della legislazione e dell’amministrazione in genere, le due commissioni regionali della legislazione locale e dell’amministrazione autonoma. Ebbene ora più che mai conviene perseverare nella via da noi segnata in questi tre anni di battaglia anticentralista. È inteso che la nostra preoccupazione sovrana dovrà riguardare le autonomie locali e il decentramento dei poteri. Ma bisogna non trascurare anche la questione burocratica e amministrativa nell’organismo statale. Le cosidette assimilazioni giuridiche e le trasformazioni burocratiche devono passare, prima di venir attuate, il filtro delle commissioni consultive. Nessuna debolezza, nessuna sentimentalità su questo terreno. I faciloni della politica, i lisciatori del regime uniforme, gli unitaristi superficiali potranno lanciarci ancora le loro accuse. Sono armi spuntate! Non abbiamo visto noi recentemente un ministro di un importante dicastero tecnico chiamare a Roma uno dei nostri più provetti funzionari, per consultarlo, al lume delle istituzioni del passato regime, sulla riforma burocratica? E qual soccorso più autorevole, quale giudizio più competente potevamo invocare a corroborare la nostra tendenza di quello testè formulato dalla «commissione parlamentare d’inchiesta sull’ordinamento delle amministrazioni di Stato e sulle condizioni del personale»? Questa commissione istituita, come si ricorderà, colla legge 16 marzo 1921 e presieduta dal sen. Cassis, ha pubblicato ora in un primo volume le sue conclusioni generali. Orbene il quarto capitolo riferisce largamente sugli «ordinamenti amministrativi del cessato impero austro-ungarico», rilevando che tali ordinamenti «per la loro innegabile maggiore semplicità, in confronto di quelli italiani, meritano di essere studiati». Per dare una idea – dice la relazione – della maggiore semplicità della organizzazione austriaca rispetto a quella italiana, basterà qui ricordare che l’Amministrazione delle tasse di registro e bollo nei paesi che costituivano il cessato Impero (esclusi i paesi così detti della Corona di Santo Stefano) era affidata, e lo è tuttora negli Stati sorti dal suo sfacelo, ad uffici estendenti la loro attività sopra intere regioni (nel senso italiano) o su importanti parti di esse; basterà dire che questo ramo dell’Amministrazione finanziaria austriaca occupava soltanto circa 2003 funzionari di ruolo e 420 fuori ruolo, compresi quelli dell’Amministrazione centrale; che l’applicazione delle leggi sulle tasse nelle 14 regioni austriache era affidata ai 15 uffici di commisurazione delle tasse ed a 47 direzioni distrettuali di finanza, ossia a soli 59 uffici, e ad un complesso di 449 uffici, aggiungendo i 390 uffici delle imposte, che nei rispettivi distretti funzionavano anche come organi esecutivi degli uffici di commisurazione delle tasse e delle direzioni distrettuali di finanza. Nelle sole antiche provincie del Regno d’Italia invece l’Amministrazione del registro e bollo e delle tasse è ripartita in 1028 uffici ed occupa 4151 funzionari di ruolo (Regio decreto 23 ottobre 1919, n. 2065). E per citare qualche altro esempio, sarà bene far conoscere che la Amministrazione ferroviaria, che sotto il passato regime era attiva nelle nuove provincie, dopo il passaggio alla gestione italiana, da un deficit che ormai si è consolidato in 170 milioni all’anno; che la Direzione compartimentale di Trieste, che comprendeva, oltre alla Venezia Giulia, la Carniola e la Dalmazia, oggi, senza la Carniola e senza la Dalmazia, con un traffico immensamente minore, occupa, secondo alcune indicazioni, il doppio del personale, ed in certi rami il sestuplo. Ed ecco la conclusione che merita di venir fissata e ripetuta a gran voce, fino che i sentimentali o i conformisti l’avranno capita: Questi esempi inducono a considerare se non sia il caso di arrestarsi nella via dell’introduzione dei nostri complicati ordinamenti nelle nuove provincie e di foggiare invece questi su quelli che ivi abbiamo trovato in funzione. Parole sacrosante che i nostri deputati non devono stancarsi di ripetere alla Camera e i nostri capi delle locali amministrazioni potranno sempre invocare in confronto ai «piccoli irresponsabili» della burocrazia centrale. 