Roma, 9. La parola di moderazione detta da D’Annunzio nel messaggio al fascista Finzi non è stata evidentemente raccolta dai deputati dell’estrema destra: o, almeno, non è stata intesa nel suo vero significato che non è di vana retorica ma di comprensione vasta del grave pericolo al quale si espone oggi il paese. Gli incidenti di Montecitorio, più sintomatici che gravi, sono l’espressione di uno stato di animo eccezionalmente preoccupante. I fascisti continuano a spendere la loro azione in mosse caotiche che rendono sempre più imprecisa la specificazione di quelli che siano i loro obbiettivi. La dimostrazione violenta compiuta contro l’estrema sinistra ha avuto veramente – come scopo unico – quello di impedire che alla Camera un comunista facesse una dichiarazione di fede comunista? Noi non lo crediamo o almeno non lo vogliamo ammettere poiché ci sembra assai difficile che Giunta , Arpinati e gli altri non si siano resi conto della effettiva portata del loro gesto. Se il gesto è stato compiuto vuol dire che un secondo fine esso aveva. La dimostrazione anticomunista viene ad essere, in sostanza, una dimostrazione antiparlamentarista. Essa significa diminuzione – di fronte al paese in lotta – di quella atmosfera di superiorità, di elevatezza che l’assemblea legislativa dovrebbe conservare anche attraverso le competizioni dei partiti. Il Parlamento è una delle più squisite guarentigie della libertà civile. Impedire ad un rappresentante di elettori comunisti – i quali hanno come postulato programmatico del loro partito la lotta di classe armata e violenta – di esprimere i concetti che informano le concezioni sociali dei suoi rappresentati, vuol dire nient’altro che mettersi contro la libertà di discussione in Parlamento. Noi, siamo certi, non possiamo anche lontanamente ammettere il concetto della violenza armata intesa come mezzo sociale: anzi, se vogliamo essere esatti, siamo le mille miglia più lontani noi che non i fascisti dalle teorie del partito comunista. Ma poiché siamo dei costituzionalisti a noi sembra legittimo osservare: o voi fascisti il giorno in cui diventerete maggioranza vorrete proibire con decreto legge l’ammissione dei deputati comunisti in parlamento o non potrete mai riuscire a far pronunciare – mettiamo il caso – all’on Graziadei un discorso nazionalista, o popolare, o democratico o anche socialista. L’on. Repossi faceva nel suo discorso una apologia di reato? D’accordo. Ma non è forse tutta la dottrina comunista una apologia di reato? E allora?…Allora, se non vogliamo dire che la dimostrazione fascista sia stato un atto tanto generosamente sentito quanto ingenuo, dobbiamo per forza tornare alla nostra precedente deduzione. Quando Giunta fa l’atto di estrarre la rivoltella e di sparare, quando avviene l’incidente Arpinati, quando si cantano inni per far baccano bisogna senz’altro dire che si vuole sabotare il Parlamento. Esaminiamo i motivi di questa tendenza al sabotaggio dell’assemblea legislativa. I casi – come al solito – sono due: o i fascisti sono degli antiparlamentaristi ed in questa ipotesi non si discute: sarebbe però desiderabile saperlo con chiarezza così come con chiarezza lo sappiamo dei socialisti intransigenti, e dei comunisti. Oppure i fascisti sono dei parlamentaristi, i quali desiderano che la Camera sia sciolta e siano rifatte le elezioni perché – come ha voluto dire l’on. Lupi – essi ritengono che il conflitto tra il Parlamento ed il paese derivi dal fatto che ormai esista una sproporzione tra le forze fasciste nel Parlamento e nel paese; ed in questo secondo caso ci sembra vi sia una contraddizione inestinguibile tra il mezzo ed il fine. Se si ha fiducia nel Parlamento ed anzi ci si augura di venire in molti, il sabotaggio dell’assemblea legislativa rappresenta un non senso poiché è la svalutazione dell’oggetto che si vuole conquistare. Rassomiglia in questa ipotesi l’azione fascista a quella di un alchimista che per ottenere una pietra preziosa si serve di acidi tali da ridurre in polvere la pietra desiderata. La verità è che oggi nel movimento fascista esiste una grande contraddizione. A parte il fatto dell’intervento di D’Annunzio provocato dal deputato Finzi e risoltosi in una condanna del fascismo come è – basta lo stesso discorso del Lupi per darne una prova evidente: «o ci date le elezioni – ha detto in un altro punto del suo discorso l’oratore dell’estrema destra – od i fascisti nulla lasceranno intentato – sono parole testuali – pur di ottenere quello che vogliamo». In altri termini o molte medagliette o il colpo di stato. È la medesima contraddizione che c’è nello stesso deputato Finzi il quale mentre si dava al movimento antiparlamentarista per le ragioni che abbiamo illustrato coi suoi colleghi, rispondeva così a Gabriele D’Annunzio: «Il fascismo che vive solo della passione d’Italia non farà nulla che possa compromettere le future grandi fortune». Non vediamo una grande possibilità di concessione tra le grandi fortune d’Italia e l’impressione che si è potuta avere, per esempio, a Londra, delle minacce di rivoltellate fatte oggi alla Camera dei deputati. L’incidente formalmente è finito. De Nicola ha rivendicato il diritto di tutti i deputati alla libertà di parola. L’on. Facta ha condannato, tra gli applausi della Camera, lo sciopero dei pubblici servizi. Ma ciò non basta a cancellare l’impressione penosa che provocherà all’interno e all’estero la notizia dell’incidente di oggi. Quanto è avvenuto durante il discorso dell’on. Reposssi, stride col tono onesto e volonteroso dell’on. Facta. Il presidente del Consiglio ha riaffermato il proposito di non ammettere transazioni col disordine e con la violenza; ha deplorato il recente sciopero generale e la troppo violenta reazione che l’ha seguito. Ha proclamato il diritto dello Stato, dello Stato soltanto di intervenire escludendo ogni altro intervento. Ha preannunciato provvedimenti anche dolorosi per ristabilire l’impero della legge ed ha con un accenno significativo alluso all’opera dell’esercito provocando una grande manifestazione della Camera. Il successo dell’on. Facta più che alla persona si deve al desiderio della maggioranza del Parlamento – interprete indubbiamente fedele in questo del sentimento del paese – di ristabilire ad ogni costo l’ordine, l’autorità dello Stato, la libertà di tutti i cittadini, desiderio che certamente urterà contro lo spettacolo dato oggi dai fascisti alla Camera. Se la Camera anzi, ci pare giusto osservare, deve dare al paese spettacolo di discordia anziché essere una autorevole forza moderatrice, è preferibile che la Camera si chiuda e si chiuda presto. 