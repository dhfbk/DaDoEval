I lettori ricorderanno un articolo dell’Alto Adige che era una provocazione e un’intimazione di guerra al «partito clericale» sul campo della difesa nazionale. L’articolo era firmato da «Audax» e pareva venisse dall’altipiano . Vi si diceva fra altro: «È vero che il partito clericale cercò di sfruttare la lotta a suo favore, svisando fatti, arrogando a sé tutta la difesa, ma nella massima parte non fu colpa dei nostri di quassù. A noi, liberali, fece male e schifo nel medesimo tempo tale agire, ma non era giunta l’ora di scendere ancora in campo. Sentivamo il bisogno di rimanere uniti e sacrificammo per l’amore della patria, dimostrandoci così superiori ad essi, le lotte intestine. Sacrificammo ma l’offesa resta scolpita nell’anima nostra, e vinta la battaglia maggiore, non avremo timore a scendere in campo per altri ideali nostri: ed allora ci rivedremo!!» Noi abbiamo espresso la nostra altissima meraviglia circa questa coltellata nella schiena a chi lavora alla difesa nazionale e abbiamo chiesto conto all’Alto Adige di tali offese: 1. Dove e quando il «partito clericale» cercò sfruttare la lotta a suo favore? 2. Quali sono i fatti che vennero svisati? 3. Quale fu l’agire che fece male e schifo ai liberali? 4. Qual è l’offesa che resta scolpita nell’animo dei liberali che verrà vendicata vinta la battaglia maggiore? A queste domande che erano così giuste, così ragionevoli, l’Alto Adige vilmente reagì con una risposta evasiva, dicendo che la persona che aveva mandato l’articoletto «deve saperne qualche cosa» e di non credere che «le persone assennate del partito clericale approvino certi sistemi». Questa risposta lasciava intendere che i responsabili di quei gran diletti, di cui sopra, non fossero, secondo l’Alto Adige, proprio i clericali di quaggiù, benché viceversa l’«Audax» negasse che la colpa fosse precipuamente dei clericali di lassù. Noi, di fronte a questo sgattaiolare, siamo ritornati alla carica ma l’Alto Adige fece il sordo. Nel numero dei 14 dicembre del Trentino comparve una corrispondenza autentica dell’altipiano, ove si andava più innanzi e si domandava dove sono i famosi «liberali» che combattono lassù accanto ai «clericali» e si lasciava capire che lassù si riteneva che gli audaces non fossero che in redazione dell’Alto Adige. In caso contrario li si pregava a metter fuori il loro bravo muso. La corrispondenza ripeteva all’indirizzo dell’Alto Adige le nostre domande, o il tono era ancora più aspro e più perentorio. Ma l’Alto Adige tacque. Ieri sera però gli si snoda la lingua naturalmente come suo uso non per rispondere oggettivamente alle questioni poste ma per attaccare noi e il rev. curato di S. Sebastiano. Si accusa noi d’aver spedito, a scopo di reclamare una protesta contro l’Alto Adige agli amici di lassù perché la sottoscrivessero e si sfida il curato di S. Sebastiano verso il quale il partito liberale ha usato tante deferenze, a firmarla. Il trafiletto è precisamente in consonanza dei soliti metodi d’impudenza e di prepotenza liberalesca che oramai tutti hanno toccato con mano nell’Alto Adige. In quanto alla protesta noi sappiamo benissimo che gli amici di lassù intendevano farla prima che comparisse l’articolo del 14 nel nostro giornale se intendono di pubblicarla anche oggidì, non lo sappiamo. Sappiamo però ad ogni modo che l’iniziativa non è partita da noi, ma da amici di lassù. Ma queste sono cose secondarie, le quali potranno alla più trovare ancora una volta che a S. Sebastiano v’è della gente che giuoca due parti e che, scambiando il soldo della Lega nazionale per lo stipendio della redazione dell’Alto Adige, manda queste informazioni che non potrebbe avere, se avesse una faccia sola. Ma di queste miserie non c’importa un fico secco. L’Alto Adige torna ad equivocare anche sulla sostanza della cosa e si chiede come mai «per un accenno fatto all’agire di quelli di quaggiù si facciano protestare quelli di lassù». Dunque pare che l’Alto Adige mantenga, dopo averle negate, le accuse contro i clericali di quaggiù. Ebbene, facciamola finita. Coloro, fra quelli di quaggiù, che s’occuparono in manifestazioni pubbliche della difesa nazionale sull’altipiano sono il m.r Don Panizza , il d.r A. Degasperi e il sig. Giuseppe Mattei. Sfidiamo quindi l’Alto Adige a concretare e provare le sue accuse contro queste persone. Se non lo fa, ripeteremo: vigliacchi! Vedano tutti i buoni trentini quale contegno ha assunto il giornale radicale, mentre ancora ferve la lotta in Folgaria. L’articolo dell’audax era una coltellata nella schiena ai propri alleati. Ne abbiamo chieste le ragioni, e si è risposto equivocando ed ora con avvocatesca impudenza si ricorda ad uno degli offesi, il curato di S. Sebastiano, che osasse difendere e protestare, gli si ricorderebbe la deferenza usata con lui dal partito liberale. O, chiediamo noi, se qualche liberale ha trattato con deferenza il curato di San Sebastiano, non ha fatto che il suo sacrosanto dovere nazionale, ed è una vergognosa impudenza pretendere in ricambio da lui, che si lasci assieme ai suoi amici di fede, schiaffeggiare dal giornale radicale. Vigliacchi! 