Non ritiene utile soffermarsi ancora sugli scopi e sulle finalità del Consiglio d’Europa, sufficientemente illustrati nei vari interventi che si sono sin qui svolti. Vale la pena piuttosto di cercare di scorgere il significato profondo che è alla base di questo avvenimento. Non molto tempo addietro, in quelli che egli definisce «i suoi tempi», le discussioni di oggi sarebbero state considerate utopistiche e senza concreto fondamento. Allora l’internazionalismo era un fenomeno principalmente socialista, e i socialisti lo consideravano un po’ come loro monopolio. Ora si è fatto un enorme cammino. La guerra ha insegnato molte cose ed ha anche abituato i cattolici ad uscire in un mondo più vasto. Durante il periodo dell’Aventino, stante la necessità di contatti assidui con uomini di tutte le tendenze, i cattolici si sono trovati di fronte alla necessità di espandersi. È stato uno «sforzo di dilatazione» determinato da quel momento storico: si trattava di rimanere cattolici e nello stesso tempo di cercare la base comune per lavorare con i non cattolici. È proprio con l’andare verso i nostri avversari che possiamo portarli verso il nostro modo di pensare. Ricorda a questo proposito un episodio. Egli, ancora nuovo alla vita politica, era diventato molto amico di Turati che l’aveva preso a ben volere, forse anche perché trentino e combattente per l’irredentismo. Una volta Turati gli chiese se egli credesse veramente ai princìpi della sua religione, se non avesse mai avuto dei dubbi. Alla ovvia risposta di De Gasperi, scosse il capo, come se rimanesse interdetto per la sua fede. Rimase un po’ pensieroso, poi domandò a bruciapelo: «ma, mi dica, lei ci va a confessarsi?» e poi «queste quarant’ore cosa sono?». Ed egli dovette spiegare come si potesse essere cattolici senza occuparsi delle quarant’ore, come nella religione vi fosse una parte essenziale e una parte che non lo è. Deduce da questo episodio come il migliore proselitismo si faccia attraverso i contatti con gli avversari e sforzandosi di agire su una base comune. Certi princìpi evangelici si sono universalizzati, venendo quasi a perdere la loro origine cristiana. L’importante è che essi si diffondano fuori del nostro ambiente, affinché i cattolici possano avere dei punti in comune, nella loro azione pratica, con gli uomini di diversa confessione. Il nostro atteggiamento tattico ha un valore relativo, ma il nostro concetto integrale della libertà deve cercare la sua penetrazione in punti di consenso comune. Questo anche e soprattutto nella vita internazionale, dove i socialisti si trovano ora a collaborare con i cattolici: occorre tenere presente che la terza forza si realizza nell’umanesimo integrale secondo la moderna concezione cristiana. Seguitando a parlare dell’umanesimo integrale, afferma che mai nella vita si deve dire una parola o compiere un atto che possa forzare la coscienza. Nel contatto internazionale con i socialisti non dobbiamo mostrare di essere a difesa di una struttura sociale. Qualunque rivolgimento interno noi possiamo perseguire, debbono sempre uscirne valorizzati la persona umana e la libertà. L’oratore si sofferma sul concetto del comunismo come coazione organica realizzata attraverso la struttura sociale e sostiene che la frattura col comunismo è solo nella difesa della personalità umana e nella libertà perché anche la dottrina cristiana intende affrontare e risolvere a fondo i problemi sociali ed economici con visione moderna. A Strasburgo i senatori democristiani dovranno innanzi tutto sentirsi rappresentanti di una fraternità umana. La deputazione italiana dovrà agire con grande larghezza di vedute di fronte al problema tedesco. Nessuno dovrà accentuare nelle discussioni, termini come: armamento, nazionalismo e simili. A proposito del problema coloniale afferma che, nonostante i nostri diritti, non dovremo aver paura delle parole nuove, che rispecchiano la mutata concezione dell’opinione pubblica su questi problemi. Si parla molto, poi, di machiavellismo in politica estera e taluni non riescono a concepire un ministro degli Esteri che dica quello che pensa. L’oratore afferma invece che anche in politica internazionale l’onestà integrale è in grado di ottenere i maggiori successi. Termina con l’augurio di una sempre più vasta propagazione in tutti i campi del pensiero evangelico. (Applausi vivissimi). 