La stampa liberale, fatta eccezione del Messaggero, durante la breve sessione dietale e immediatamente dopo la chiusa, ebbe parole aspre e critiche acerbe contro la deputazione dietale popolare. Di queste non facciamo le meraviglie. I metodi seguiti pertinacemente dai nostri avversari, o meglio da una parte novella di loro, ci hanno convinti che la pace, la concordia, l’armonia è da loro invocata come acquiescenza e transigenza nostra, ma non viene considerata come un riguardo reciproco e un’equazione ragionevole per l’interesse e un ideale comune. Perciò, siano rese grazie al cielo che in noi non è rimasta bricciola di quel senso di compaciscenza, che in certe epoche e in diverse circostanze potè sembrare ai vecchi conservatori generosità nazionale e opportunità politica, ma che oggi evidentemente non sarebbe che ingenuità e minchioneria. Se oggi quindi i partiti anche alla Dieta non depongono le armi, ma stanno agguerriti l’uno accanto all’altro, noi troviamo conseguente che anche i loro giornali abbiano reciprocamente libertà di critica, e benché noi, proprio nell’ultima sessione, abbiamo ritenuto più opportuno l’astenersene non pretendiamo che altri abbia il medesimo senso di opportunità e lo stesso sentimento di responsabilità, di cui può rivantarsi il Trentino. Ma contro una cosa però abbiamo diritto di lagnarci e protestiamo nuovamente. Mentre cioè popolari e liberali trattano per un’unione per quanto limitata a questioni determinate e mentre si conclude un’alleanza, la quale può essere proficua in problemi vitali per il nostro paese, la stampa liberale non solo non assume un atteggiamento analogo a quello dei deputati, benché questi ne siano gli ispiratori, ma passando direttamente all’attacco contro i popolari, li tacciano di tradimento nazionale, di pattuire cogli avversari comuni, svisando completamente i fatti, interpretando in modo assurdo e regolamento e votazione. Accenniamo, si capisce, alla votazione sull’incameramento, lasciando da parte gli altri pettegolezzi, poiché in quanto a questi, sarebbe ridicolo fare una questione politica di ciò che è questione di mera educazione e convenienza. Ora tutti vedono che l’Alto Adige ha presa una posizione perfettamente contraria non solo alla verità dei fatti, ma ad ogni riguardo che impone nelle relazioni dietali un’alleanza dietale; non basta, ma, di contro alle nostre prove e smentite ha avuto la mutria di sostenere il suo attacco. Ora, signori liberali, intendiamoci bene. I popolari non hanno nessunissima intenzione di lasciarsi ripetere il giuoco, che s’è fatto ai conservatori e al d.r Brugnara. Essere contemporaneamente alleati e far dare delle coltellate nella schiena è cosa incompatibile. Sappiamo benissimo che nel partito liberale l’affiatamento non è la caratteristica che lo distingua, sappiamo benissimo perché l’abbiamo udito coi nostri orecchi, che vi sono dei deputati liberali dietali, che intendono seguire una via più logica e più corretta dell’Alto Adige, ma ciò non basta né per la chiarezza delle cose, né alla progredita educazione politica del nostro popolo. Quindi, meglio intendersi prima! O la posizione della stampa in paese è corrispondente a quella dei deputati in Innsbruck, oppure accada francamente, nettamente il viceversa! Noi non abbiamo nulla da temere e sapremo di fronte agli elettori e al popolo trentino assumere quella parte di responsabilità che ci tocca, ben determinando quella che si assumono gli altri rispetto agli interessi comuni. Questo abbiamo scritto per la chiarezza e viste le insistenze del foglio liberale. Sarà anche una prefazione ad una lettera che ci manda persona autorevole e competente e che facciamo seguire: A smentire l’Alto Adige, giunge opportuno l’Eco del Baldo del 30 aprile 1908. Ivi, in corrispondenza da Innsbruck, in data 20 aprile, si legge: «All’ultimo momento i deputati liberali italiani e clericali raggiunsero l’intesa sulla formazione dell’Unione trentina. I due clubs formeranno un’Unione limitatamente alle questioni nazionali e autonomistiche. Le insistenze dei clericali per comprendervi anche la riforma elettorale non ebbero successo. I liberali aderirono a discutere in comune la questione elettorale, ma si riservarono del resto piena libertà». Così un liberale che seguì assai davvicino le trattative conferma che l’esclusione delle questioni elettorali dall’unione trentina fu voluta dai liberali. L’Alto Adige può sapere ora a chi indirizzare le sue prediche. L’Eco del Baldo si trova invece pienamente d’accordo coll’Alto Adige nell’attribuire a un’intesa coi liberali tedeschi il voto dei popolari favorevole all’urgenza della proposta Walther . Contro a ciò sta il fatto che il d.r Gentili, a nome dei popolari, dichiarò che riguardo al merito essi stavano coll’ordine di idee espresso dal d.r Pinalli e dal d.r Schöpfer; né si è mai udito che votar per l’urgenza d’una proposta implichi l’approvazione incondizionata del merito senza modificazioni di sorta. Per andarne convinti, basta guardare a quanto succede di frequente al Parlamento. Appunto perciò il d.r Schöpfer e il d.r Gentili convennero di votare per l’urgenza della proposta Walter e solo per l’urgenza giacché il d.r Schöpfer avrebbe esteso l’incameramento a un complesso di strade da fissarsi. Se poi il d.r Schöpfer cambiò parere, senza avvertirne in quella baraonda i popolari, ciò può riuscire gradito a chi cerca in siffatti pettegolezzi a chi trova conforto in trovarsi negli ultimi scanni o in platea; ma non può offrire e non offre il menomo appiglio a negare la verità e la serietà di una dichiarazione data ufficialmente a nome di un club. Tanto era lungi un accordo coi liberali tedeschi contro gli italiani che, prim’ancora di votare l’urgenza della proposta Walter, i popolari ritirarono l’urgenza della proposta Paolazzi; e se un cronista pigiato dalla loggia, intontito dai frastuoni e avido di beghe non arriva a capir questo tanto, ben dovrebbe capirlo qualche altro che pretende atteggiarsi a controllore. Per controllare occorrono occhi sani e orecchie aperte; mentre la passione vela gli occhi e tura le orecchie! A proposito! L’onorevole corrispondente liberale dell’Eco del Baldo, dopo aver rilevato con compiacenza che «le insistenze dei clericali per comprendere (nell’Unione) anche la riforma elettorale non ebbero successo»; dopo aver attribuito ad ambizioni di partito, anziché alle ragioni programmatiche esposte dal Trentino la formazione d’un apposito club popolare, conchiude: «E quanto alla reclame che i clericali credono di potersi fare alla Dieta, basti osservare che Innsbruck è più vicina che Vienna e che alla Dieta i controllori sono più numerosi e bendisposti che al parlamento. Non credo per tutto ciò che l’Unione trentina possa essere un organismo molto sano 1) ed efficace, tanto più che il confine fra le questioni autonomistiche e nazionali o da altro non è definito né definibile. Basterà se sarà per i tedeschi un monito in favore della solidarietà nazionale di tutti i trentini. Anche questo monito potrà giovare». Ecco: crediamo anche noi che se la stampa liberale terrà la volta ventura il contegno tenuto questa volta, l’Unione trentina sarà organismo poco sano ed efficace. Anzi, andrà in malora, con molta soddisfazione dell’onorevole corrispondente dell’Eco del Baldo, che gode sì vivamente nel vederne ristretta la cerchia d’attività più di quello che i popolari proponevano. Quando i deputati liberali – che limarono sì poco ai loro bei tempi gli scanni di Vienna – approfittassero della vicinanza d’Innsbruck non già per lavorare, ma per esercitare sui popolari il controllo dell’Alto Adige e dell’Eco del Baldo, che, quale più quale meno, capovolgono i fatti, denigrano le intenzioni e trovano il loro compito principale nello sfogare il dispetto e l’ira di parte contro i popolari; quando, diciamo, s’introducesse tale controllo è certo che ogni o qualsiasi Unione andrà a rotoli. Ben altro contegno, signori, ha osato il Trentino e l’oserà anche in avvenire! Non saranno i popolari che renderanno impossibile ogni accordo; ma non saranno nemmeno essi che, dopo i solenni divorzi e felloneschi tradimenti dei radicali col Trentino, avendo un proprio programma da propugnare e da svolgere, verranno a poco fausti pateracchi. E quanto al controllo, controllate pure, giacché siete «numerosi e bendisposti!». Si capisce: i poveri novellini devono adattarsi alla sorveglianza dei superuomini che hanno già fatto miracoli per il paese. Badate però che andando colla testa troppo alta e col naso per aria, non cadiate in qualche fosso. 1) L’Eco del Baldo stampa «vano» ma è un evidente errore di stampa 