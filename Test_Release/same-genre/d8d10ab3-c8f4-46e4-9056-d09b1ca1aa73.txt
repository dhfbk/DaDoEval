Vienna, 2 sera Questa sera spira in Budapest l’aria della Comune e Stefano Tisza deve rivivere in sé qualche cosa delle vigilie angosciose di Adolfo Thiers . È vero, la sua situazione è più favorevole, perché non si poggia sulla dubbia fedeltà della guardia nazionale, ma sui battaglioni degli honweds e sulle mitragliatrici dell’esercito comune. I socialisti hanno pubblicato anche questa volta il solito manifesto ai soldati, perché non facciano fuoco sui fratelli: ma il governo ha provveduto che tale fratellanza non esista e che i dimostranti si trovino di fronte alla cieca obbedienza degli slovachi ed alle armi dei croati e dei bosniaci, i quali vedono negli abitanti di Budapest non i compagni ma i dominatori. L’ora è tuttavia molto seria ed ansiosa l’attesa. Tisza e Lukacs non sono dei sentimentali e da mesi affrontano le ire, gli odi, gli attentati dei loro avversari con una tenacia e con un’audacia che altri uomini di stato in situazioni consimili si sono augurati invano. È probabile quindi che oramai, messi su questa via, non indietreggeranno a nessun costo. Non saranno frasi quindi quelle del manifesto del prefetto di polizia il quale avverte che al primo assembramento dopo uno squillo si farà fuoco. Tutto è previsto, come alla vigilia di una grande battaglia. Da una settimana si sono visti entrare in città da tutte le parti, fanteria, artiglieria e gendarmi a cavallo. Si annunzia pubblicamente che la città è divisa in sei quartieri di guerra, che al tal crocevia sarà postato il tal battaglione e sulla tal piazza verranno puntate le mitragliatrici. Si sa anche dove prenderanno stanza le ambulanze e s’è fatto un certo preventivo per i letti occorrenti negli ospedali: le carceri poi sono state votate, perché ci sia posto per i nuovi inquilini. Si assicura che la forza armata a disposizione del governo conti 60.000 uomini, due corpi d’esercito accampati nella capitale, coi loro forni, colle loro cucine, coi pionieri e con la croce rossa. Ci si prepara dunque come alla guerra civile facendo tesoro di tutte le esperienze, raccolte e commentate dagli annali di polizia in un secolo di torbidi e di moti rivoluzionari. In questo riguardo il piano di Stefano Tisza sarà di un esempio pratico e completo di quella che si dice la politica della mano di ferro spinta fino alle ultime conseguenze. Dall’altra parte i preparativi non sono meno grandi e meno completi. I 75.000 lavoratori organizzati di Budapest hanno accumulato da mesi i loro risparmi nella cassa di guerra che si dice superi ormai i due milioni; ma la cassa è stata naturalmente messa al sicuro, qui a Vienna, donde un compagno verrà a portare i contanti, quando la direzione dello sciopero vorrà e quanti vorrà. La direzione ha anche previsto il proprio arresto e ne ha fatto eleggere segretamente altre quattro, le quali subentrerebbero successivamente, quando le precedenti scomparissero nelle prigioni. Il giornale del partito che sarà l’unico foglio, il quale potrà uscire, ha in pronto oltre la redazione solita, altre due di riserva. Lo sciopero scoppierà, quando verrà dato il segnale, ma che cosa significherà in tale caso lo scoppio. Sarà la rivolta sanguinosa, le barricate, o la semplice astensione dal lavoro! Nessuno lo può dire per certo, ma non v’è dubbio che il linguaggio della stampa e dei manifesti socialisti redatti in uno stile prettamente rivoluzionario e la dichiarazione fatta dai capi innanzi al prefetto di polizia di non poter assumere alcuna responsabilità sono dei sintomi assai gravi. I direttori dello sciopero hanno però anche aggiunto che si tratterà di sola astensione dal lavoro. Vogliono prendere la città per fame, non all’arma bianca. Ma chi garantirà la pace, dopo una dichiarazione di guerra fatta con tanta veemenza. I cittadini, a buon conto, hanno badato a riempire le dispense. Il governo ha abolito per oggi il riposo festivo dei negozi, ed essi vengono presi d’assalto. Il pane, la carne, le uova hanno subito un notevole rialzo dei prezzi. Anche le candele sono un genere rincarato. Si teme lo sciopero dei gasisti e degli elettricisti: e perfino lassù a Buda nel palazzo della Corte gli operai stanno adattando ai candelabri le candele di stearina. Domani la luce può cessare ed allora torneremo ai moccoli medioevali, scomparendo come per incanto il bagliore dei cristalli e delle armi dorate, il luccichio dei trabanti, e lo sfolgorio delle livree fregiate d’argento e di rubini. Ci ritroviamo così nella penombra della resipiscienza e della meditazione. È forse l’ora in cui anche il fiero calvinista poggia il gomito sul tavolo e sulla mano la testa pensosa. L’energia, il coraggio, la forza indomabile di quest’uomo potè senza dubbio incutere in qualche momento il più profondo rispetto. C’è in Stefano Tisza la tempra bismarkiana, la fede dell’uomo forte, la volontà del tiranno buono, come talvolta, invocarono i greci nella democrazia decadente. Ma oggi che difende il dominio magiaro sulla maggioranza delle altre nazioni e che vuole circondarlo del presidio di un sistema elettorale odiosissimo, oggi che fa puntare i cannoni contro chi protesta e domanda meno ingiustizie, noi sentiamo che fra noi e lui c’è un abisso e che la sua energia non è se non l’otracotante ferocia che gli lasciarono nel sangue quei suoi antenati vestiti di pelle di tigre e masticatori di carne cruda. Lo sente egli questo vuoto che va creandosi attorno al mondo civile e non prevede che la sua oasi asiatica che vuole ricostituire non potrà resistere a lungo alle «infiltrazioni» europee! Non si accorge che il suo conservatorismo estremo spinge tutti perfino i cattolici in braccio al radicalismo politico! Pare invero che non veda, non senta, non avverta. Egli si crede il Messia della rigenerazione ungherese, l’uomo provvidenziale della storia. E ripensando la via percorsa, crede forse in quest’ora che sia un momento decisivo in cui convenga più che mai perseverare ed insistere con uno sforzo supremo. Intorno a lui si giuoca l’egemonia e l’avvenire della nazione. Con questa fede attende ed ascolta i rumori della strada. Per lui non c’è Versailles: il destino è qui e si decide in questo momento. 