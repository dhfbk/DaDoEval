Signor Presidente, Signori Delegati al Consiglio Atlantico, è per me un gradito onore porgere, a nome del Presidente della Repubblica, del Governo Italiano e mio personale, il saluto augurale a voi tutti rappresentanti della Comunità atlantica, riuniti in Roma. (Permettetemi di aggiungere un saluto anche ai rappresentanti, in qualità – spero per brevissimo tempo – di osservatori, della Grecia e della Turchia) . Noi iniziamo questa volta i nostri lavori a Roma, dove millenni di storia e di alterne vicende stanno a dimostrare che soltanto nella libertà e nella fede possono essere attinte le forze morali necessarie per difendere il comune patrimonio di civiltà. Terminata la seconda guerra mondiale, che fu per l’Europa una guerra civile, i nostri Paesi si accinsero concordi ad un’opera di ricostruzione e di progresso: nell’anima dei popoli fioriva la speranza che si aprisse per tutti un’epoca di civile, pacifica e libera convivenza. La triste evidenza dei fatti ci convinse invece ben presto, troppo presto, che da parte di altri si contava sulla forza per imporre una politica minacciosa di sovvertimento interno e di aggressione dall’esterno, e che la nostra debolezza lasciava in pericolo la pace e la nostra stessa esistenza come popoli liberi e democratici. Gli uomini responsabili ed i popoli del mondo occidentale furono costretti allora a riconoscere che se volevan salvare il loro modo di vivere occorreva che fossero in grado di difendersi. Inevitabili erano i sacrifici che questa decisione doveva portare, tanto più gravi moralmente e materialmente in quanto il mondo era appena uscito da una guerra le cui ferite non erano e non sono ancora compiutamente rimarginate. Ma ognuno di noi, come ognuno dei nostri popoli, si è deciso a sopportarli perché è consapevole che dal complesso dei nostri sforzi, da quelli più grandiosi dei più ricchi, a quelli più penosi dei più poveri, deriva la sicurezza di tutti e la migliore garanzia del mantenimento della pace. Né a questo soltanto tende la Comunità atlantica che stiamo a poco a poco costituendo. Al riparo della sicurezza contro ogni pericolo esterno, noi abbiamo la speranza che dalla nostra collaborazione sorga per i nostri popoli un avvenire migliore, un avvenire che affratelli sempre più le nazioni che qui noi rappresentiamo, che rimuova ogni sociale ingiustizia, che elevi il tenore di vita dei paesi meno dotati dalla fortuna, e tutti ci accomuni in un’opera grandiosa di progresso. Signor Presidente, Signori Delegati, questo nostro lavoro di crescenti responsabilità, che in proporzione sempre maggiore influenza la vita dei nostri popoli e che ci chiama ad una nuova riunione a così breve distanza dal nostro incontro sull’ospitale suolo canadese, attira su di noi sempre più l’attenzione del mondo intero e l’aspettativa ansiosa e fiduciosa dei popoli. Roma, vocata a idee universali da tempi immemorabili, si unisce a me nel formulare il voto che tale attesa non vada delusa e con me vi dà il benvenuto più cordiale. a) Ma, come disse a Ottawa il Primo Ministro St. Laurent quando inaugurava la settima sessione del Consiglio atlantico: «Purtroppo la pace non è da tutti considerata come il più grande dei beni. Purtroppo vi sono individui, Stati, coalizioni e sistemi di governo per i quali il ricorso alla forza sembra essere una necessità». b)Era sorto così il semplice concetto di difesa militare, direi fisica, in cui si era concretato il nostro primo istintivo impulso suscitato dall’impressionante sistema di schieramento politico militare orientale. Tale schieramento era ed è fondato su 23 accordi internazionali tutti anteriori al nostro e 17 dei quali anteriori perfino al Patto di Bruxelles, che fu uno dei primi esempi di difesa comune tentato in Europa dopo la guerra. A Ottawa allargammo questo criterio: sviluppammo ulteriormente il concetto di difesa pura e semplice verso quello più ampio della comunità atlantica: concetto già consacrato nel testo del Trattato (art. 2) e che ne costituisce quasi una premessa. Il carattere difensivo della nostra organizzazione non è, si chiarì, solo militare: poiché noi siamo convinti che le nostre libere istituzioni vanno difese col rafforzamento della stabilità e del benessere all’interno. Più saranno forti i singoli organismi democratici, meno arduo e minore lo sforzo per difenderli. Il cittadino sarà veramente capace e risoluto a difendersi se il suo livello di vita sarà migliorato. Ma comporta questo dei problemi solubili solo su un piano internazionale: la cooperazione internazionale in seno alla nostra organizzazione è la chiave per superare ogni problema, perché nessun problema, sia di difesa pura e semplice, sia politico, sociale, economico, può dirsi soltanto nazionale, cioè circoscritto ad un solo paese. In queste settimane abbiamo assistito in Italia alla triste devastazione, per opera della natura, di intere zone, tra le più ubertose che noi possediamo. Più tragiche le perdite di vite umane e le prospettive di coloro che rimangono, privi della casa e dei mezzi di lavoro; preoccupante la situazione per i suoi riflessi sulla nostra economia. Ma in questa sventura che si è abbattuta su di noi vi sono due elementi da cui dobbiamo trarre conforto e fede per l’avvenire: l’unità della Nazione, unità di sentimenti e di slancio attivo, di fronte al pericolo e alla ancor persistente minaccia; e la solidarietà internazionale delle nazioni amiche che hanno dimostrato quale sia il loro senso della comunità. Unione interna e cooperazione internazionale che debbono entrare in funzione ogniqualvolta le circostanze lo richiedano: due elementi che in ciascuno dei nostri paesi debbono completarsi e integrarsi a vicenda perché l’una senza l’altra non basterebbe a difenderci. Sono gli elementi che sono a base della nostra comunità: che potrà dirsi perfetta quando, rinsaldate, col rafforzamento delle strutture interne, le singole entità nazionali, e completato il nostro sistema di cooperazione difensivo ed economico, potremo guardare sicuri all’avvenire e riprendere con vigore e serenità le opere della pace. Signori, è a questa finalità che io con voi guardo, con l’augurio che questa sessione dei nostri lavori sia una notevole tappa nel compito che ci siamo prefissi. 