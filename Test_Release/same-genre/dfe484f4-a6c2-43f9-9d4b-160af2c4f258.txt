L’incontro tra generazioni, la forza rinnovatrice dei giovani, il richiamo al sacrificio, la fede nel contributo delle forze più nuove, l’avvenire del paese, la Democrazia cristiana partito della libertà, la bandiera del cristianesimo. L’ispirazione cristiana della vita, negli individui, nella ricostruzione della società e della nazione Così lunga è la mia vita politica e pubblica, che non so più immaginarmi quali sentimenti io avessi quando ero nella vostra felice situazione odierna, cioè nell’età giovanile. È così lontano questo periodo, che io non so se posso ripercorrere il cammino compiuto ed avvicinarmi ancora al vostro spirito. Non lo so, sopratutto in questo momento. Mi trovo a trattare una crisi politica in cui le ambizioni dei partiti, le concorrenze personali, le differenze ideologiche, le difficoltà oggettive, sembrano insuperabili; in cui l’ingegno, la esperienza, le varie proposte affinate dagli esperimenti passati sembrano non essere sufficienti a trovare una soluzione di collaborazione, di pacificazione di tutte le forze in contrasto. Evidentemente noi siamo troppo vecchi. Noi non sappiamo attingere ad una forza ringiovanitrice, a una forza rinvigoritrice, a una forza che superi le obiezioni quotidiane. Io sento il bisogno innanzi a voi di fare questa confessione e quasi di domandarvene scusa. Eppure mi pare di essermi lasciato guidare in tutta la vita solo da questo sentimento: fare quello che vuole la coscienza sempre giovine, eterna, di questa nazione; fare quello che è necessario per questo popolo che, attraverso tante prove, riprende sempre il suo cammino tra l’ammirazione di altri popoli che non hanno la stessa nostra vitalità. Eppure mi pare di essermi ispirato sopratutto a questo pensiero fondamentale che credo viva nella vostra coscienza. Non c’è altra meta che meriti il nostro sacrificio quotidiano, non c’è altra bandiera che meriti la nostra continua battaglia, non c’è altra battaglia che quella dell’ispirazione cristiana della vita, non solo negli individui, ma nella ricostituzione della società e della nazione. Mi pare di essermi attenuto fedelmente a questo programma. Eppure sento che questo non basta, sento che abbiamo bisogno accanto alle convinzioni nate dalla esperienza, di un entusiasmo che trasbordi, che sia più forte, che ci trascini; abbiamo bisogno di un sentimento che ci renda possibile quell’ultimo balzo necessario al di là del razionale, il sentimento della fede che viene soltanto dal vigore giovanile. Ora io sento che, venendo qui da voi, ho bisogno anche di venire a chiedere soccorso: soccorso alla vostra fede, soccorso al vostro animo giovanile, soccorso al vostro entusiasmo, al sereno ottimismo dei vostri vent’anni, perché possiamo superare le difficoltà dei conflitti di rapporti fra partiti, dei contrasti oggettivi, delle proporzioni di forze e rappresentanze. Bisogna che noi, rappresentanti della Democrazia cristiana, sentiamo che non siamo né isolati né tagliati dalla catena grande delle forze che si sono ricongiunte a noi; e dobbiamo sentirci risospinti con ottimismo ad assumere le responsabilità della battaglia quando la battaglia ci venga imposta. Io sono pronto ad accettare questa lezione, questo vostro suggerimento, questo sentimento che immagino nel vostro animo, o giovani che venite da tutta Italia e vi siete adunati per rappresentare le organizzazioni giovanili. Io vi dico: giovani che rappresentate le speranze di questo paese dopo l’immenso disastro, dateci la forza, dateci il coraggio, dateci la fede giovanile, che non si può arrestare innanzi alle difficoltà quotidiane. Lo so, qualunque cosa avvenga voi terrete fede alla Democrazia cristiana, a questo principio che ci anima in tutte le nostre attività: lo so, e questa coscienza mi fa portare i pesi gravissimi dell’ora, e mi fa non disperare dell’Italia. Qualunque cosa avvenga, crisi risolta a sinistra o a destra, con un uomo o con l’altro, io so che l’avvenire del paese è sicuro perché sta sulle vostre spalle, sta nella vostra coscienza, perché dopo l’esperimento fatto, bene o male, comunque riuscirà nella forma pratica e politica, la corrente della Democrazia cristiana si farà fiumana e trascinerà la gioventù verso quel rinnovamento d’Italia che non è rinnovamento in base alla intolleranza o a principii che vogliono dettare ad altri partiti norme che non intendano seguire, ma è fondato sopratutto sulla libertà. Il partito della libertà Amici miei, questa parola «Libertas» che è stata incisa sul nostro scudo da un uomo di cui speriamo prossimo il ritorno, questa parola non è un motto lanciato semplicemente come uno «slogan» nella campagna politica: è l’essenza della nostra battaglia. Noi vogliamo essere il partito sopratutto della libertà: la libertà per noi, la libertà per la nostra coscienza, per la nostra dignità, per la nostra attività pubblica e privata, ma della libertà anche per gli altri: la libertà del popolo italiano nei rapporti internazionali, ma sopratutto nei rapporti interni. Deve essere assolutamente escluso che si ritorni a tentativi antiliberali e questa è la ragione fondamentale della nostra preoccupazione e dei propositi che noi formuliamo. Non che noi come partito vogliamo imporci agli altri partiti: è che vogliamo impedire che si impongano nuove dittature, che si imponga di nuovo attraverso le violenze una rappresentanza della minoranza che guidi il nostro popolo. Vogliamo impedire che attraverso macchinazioni di parte o suggestioni di folle irresponsabili si possa imporre al popolo italiano, che ha il diritto di ricorrere all’arma della scheda e d’affermarsi liberamente, che si possano imporre delle soluzioni che non sono le sue. Ecco che mi pare di avere accolto in questo momento relativamente tragico della nostra situazione politica, il voto dei vostri cuori. Io vi sono profondamente grato per l’incoraggiamento che mi viene dalla vostra presenza e l’ammaestramento che mi viene dai vostri lavori che cominciano questa sera e che continueranno nei giorni prossimi: cioè fede nella libertà, fede nelle tradizioni cristiane del nostro popolo, fede nella gioventù dell’Italia e nella potenza politica dello scudo crociato. 