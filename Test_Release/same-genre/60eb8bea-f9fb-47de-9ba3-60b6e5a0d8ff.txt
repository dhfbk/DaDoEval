Quali impegni sono stati presi dall’Italia alla conferenza di Ottawa? Si è detto che l’Italia, rappresentata oltre che da Lei anche dai ministri Pella e Pacciardi, abbia assunto impegni militari. Qualsiasi decisione sull’entrata della Grecia e della Turchia nel Patto atlantico è riservata al Parlamento. Il Governo presenterà a suo tempo la relativa risposta. Ad Ottawa sono stati espressi dei pareri e non sono state prese decisioni. Naturalmente noi pensiamo che l’associazione di queste due potenze mediterranee possa costituire un elemento di equilibrio tra le forze avverse e quindi un argomento di più per scoraggiare l’aggressione. Ad Ottawa si è parlato molto più di pace che di guerra. Questa viene considerata una eventualità deprecabile da scongiurarsi con ogni mezzo, non come una possibilità. Ad Ottawa è stato compiuto un particolare sforzo per allargare ed approfondire il Patto atlantico, aggiungendo alla convenzione di difesa comune l’impegno di un programma e di una attività comune ricostruttiva e pacifica. È uno sviluppo che alla conferenza di Roma continuerà [con i] rapporti politici, sociali ed economici. Questo sviluppo è previsto dallo statuto e si sappia che fu proprio in Canadà che tale formula nacque. Che impressione ha riportato circa l’alternativa pace o guerra? In Canadà e negli Stati Uniti – che pure sono impegnati nel conflitto coreano – si parla meno di guerra che in certi Paesi d’Europa. Si esprime la volontà di tenere lontano con ogni mezzo un terzo conflitto mondiale, ed a tale scopo si ritiene necessario raggiungere un certo equilibrio delle forze militari, ma non si pensa alla guerra come ad un fatto probabile, né tanto meno, come ad un mezzo per risolvere i problemi internazionali. Io ho potuto accertare tale pensiero anche al Congresso, trovando una completa adesione. Può aggiungere qualche dichiarazione a quanto già detto dei colloqui di Washington? Bisogna avvertire che il mio incontro costituì il centro delle conversazioni e che esse furono preparate, per quanto riguarda il settore economico e finanziario, dal collega Pella e dai suoi collaboratori e accompagnate dai colloqui informativi del ministro della Difesa e, per qualche parte dal ministro La Malfa . Si è trattato anzitutto di fissare i termini concreti delle nostre richieste circa gli aiuti militari in attrezzature, materiali, macchine, utensili. Tutto ciò avvenne presso i dicasteri competenti e nelle discussioni con i funzionari americani. Non si è potuto arrivare a cifre conclusive perché mancano ancora le decisioni definitive del Congresso, ma per quanto riguarda l’amministrazione sono stati compiuti grandi progressi sia per l’accertamento delle esigenze che la disponibilità dei mezzi e la concretezza delle soluzioni. Ciò vale soprattutto per il problema della mano d’opera, sia nello sviluppo delle nostre possibilità interne sia nell’organizzazione dell’emigrazione. L’impegno del Governo è espresso con tutta chiarezza nel discorso pronunciato dal presidente Truman, là dove egli dichiara di volere provvedere ad un organismo internazionale di finanziamento per l’emigrazione e dove promette di sviluppare le commesse alle fabbriche italiane. Questo impegno solenne sta già dando i suoi frutti e me ne ha dato assicurazione personalmente il ministro della Difesa Lovett , il quale prossimamente verrà anche in Italia. E circa le materie prime? Una serie di domande concrete sono state presentate riguardo alle materie prime, alle macchine, alla siderurgia, agli impianti termoelettrici, ai trasporti, ecc. e in generale sono state ottenute assicurazioni tranquillizzanti. Infine è stata esaminata la bilancia dei pagamenti ed è stata prospettata la situazione del bilancio statale. Parallelamente si è proceduto a svolgere le formalità conclusive riguardanti il prestito della Banca Internazionale. È stato già comunicato che il prestito per lo sviluppo delle industrie dell’Italia meridionale è concepito come un prestito rateale per dieci anni, e cioè per il periodo della durata del programma per il Mezzogiorno, e che sarà per il primo anno di dieci milioni di dollari. Nello stesso tempo in una conversazione avuta dal ministro Pella e da me col direttore della Banca Internazionale, Black , è stata presa la decisione di principio di estendere l’interessamento della Banca ad altre categorie di esigenze italiane: la media e la piccola industria, le imprese elettriche ed i metanodotti. Conversazioni concrete per la prima categoria sono già iniziate e verranno continuate prossimamente in Italia. Si tratterà di creare un organismo di banche italiane, a disposizione del quale la Banca Internazionale metterà fondi per il sovvenzionamento delle piccole industrie. Cosa può dire a proposito dei problemi politici? I due problemi politici principali da affrontare sono stati quelli della revisione del trattato di pace e quello del territorio libero di Trieste. A proposito di tutti e due abbiamo parlato con molta energia e franchezza. Quello del trattato può dirsi sostanzialmente risolto, benché si debba ancora percorrere la via procedurale. Politicamente e moralmente siamo a posto. Che si vuole di più, per la nostra rivalutazione, della dimostrazione evidente di come la più grande potenza del mondo accoglie e festeggia i rappresentanti dell’Italia democratica? Al Congresso, alla Casa Bianca, a Washington ed a New York gli onori che ha avuto l’Italia sono stati straordinari e commoventi. Intorno alle cerimonie ufficiali c’è stata un’atmosfera di simpatia e di entusiasmo mai avuta prima, qui, dall’Italia. Anche lei ne è stato testimone. Il caldo e fraterno discorso di Truman ne costituisce il documento più prezioso. Su questa base bisogna lavorare incessantemente per costruire ed ampliare l’edificio della pacifica amicizia tra l’Italia e l’America. Per quanto riguarda Trieste, abbiamo ottenuto quello che potevamo e speravamo di poter raggiungere. Nessuno avrà creduto alla possibilità che a Washington si volesse e si potesse «imporre di forza» alla nostra controparte una soluzione. Ma siamo certi di aver convinto gli americani della equità della soluzione da noi desiderata. Siamo certi che è stato riconosciuto pubblicamente che le nostre aspirazioni sono legittime e ragionevoli e che il loro soddisfacimento non è contro, ma a favore del rafforzamento della comune difesa. E che considerato dal punto di vista delle sue origini e della sua finalità il problema merita e richiede tutto l’interessamento che una grande nazione deve rivolgere ad un grande problema. Abbiamo la sicurezza – ha concluso l’on. De Gasperi – che tale interessamento non verrà meno fino a che il problema non sarà risolto. Confidiamo dunque in noi stessi, nei nostri amici, nella nostra giustizia della causa che è da sperare che apparirà tale anche a coloro che oggi l’avversano. 