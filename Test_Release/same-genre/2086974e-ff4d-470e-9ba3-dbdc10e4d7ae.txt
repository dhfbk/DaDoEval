I sottoscritti si sono costituiti in comitato provvisorio per la pubblicazione del nuovo «Trentino» e ne hanno affidata la redazione al dott. Alcide Degasperi. Trattasi ora d’un periodo transitorio durante il quale ci riserviamo di far appello ai vecchi ed ai nuovi amici, a quanti hanno fede nel nostro programma, collo scopo di porre il giornale in uno stabile assetto finanziario. Frattanto urge in questo momento dare espressione ai sentimenti del paese. Ciò avverrà, salvaguardando quell’unità di spiriti che le persecuzioni e le aspirazioni comuni a tutti i trentini hanno ricostituito fuori di ogni competizione di parte. Possa il nuovo «Trentino» anche nel periodo di transizione, in cui l’insufficienza dei mezzi tecnici non ne permette il desiderabile sviluppo, penetrando fin nei più remoti paeselli delle vallate trentine, contribuire a far giustamente apprezzare il grande beneficio che la Provvidenza ci ha largito unendoci per il valore dell’ esercito italiano, alla Madre Patria e a ridestare tutte l’energie del nostro popolo che diedero in passato tanta prova di sé e che con moltiplicato ardore devono concorrere al benessere ed alla grandezza della Nazione. Trento, 22 novembre 1918. Avv. Enrico Conci, Dott. Alcide Degasperi Avv. Rodolfo Grandi, Dott. Guido de Gentili , Dott. Emanuele Caneppele. Alla vigilia della guerra, abbiamo spezzata la penna e sospeso il giornale perché la censura austriaca esigeva da noi silenzi, ammissioni, dichiarazioni, contro le quali la voce della natura insorgeva dal profondo della nostra coscienza. Oggi che la patria è redenta e riconquistata la libertà, proviamo, nell’atto stesso che un tempo ci fu famigliare, di rivolgere al pubblico trentino la nostra parola, gli effetti di codesta triennale paralisi, in cui ci ha piombati la feroce tirannia degli oppressori, ed a fatica troviamo le parole per dar espressione ai sentimenti ed ai pensieri che c’incalzano. In certe grandi ore della storia non vi sono che gli inni ed i salmi che possano dar sfogo adeguato agli animi agitati e come il popolo italiano da S. Giusto all’Ara coeli, dalla basilica di S. Vigilio alla cattedrale di Pisa, s’è raccolto a cantare il classico inno di ringraziamento, così noi trentini in particolare, dovremmo trovare una degna parafrasi dell’ antico «In exitu Israel de Aegipto, domus Jacob de populo barbaro» per cantare il salmo della nostra liberazione. A quali imprecazioni non ci darebbe diritto l’iniquo servaggio che ha macerato i nostri corpi ed ha torturato le nostre anime fino a ieri; quale parola di vendetta potrebbe apparire eccessiva, quando ripensiamo a codesto bel paese che avevano costruito i nostri padri e noi con uno sforzo di secoli, ora rovinato e distrutto, alle migliaia di figli di nostra gente sacrificati ad una tirannide sanguinaria sui campi della Galizia o sui Carpazi, alle migliaia di deportati o carcerati che lasciarono la vita o la salute o ogni loro bene, dispersi e cacciati come schiavi in tutta l’Europa centrale; quale grido d’indignazione potrebbe superare l’urlo unanime di questo popolo quando gli compaiono innanzi, anche nell’alba radiosa della vittoria, le venerate ombre dei suoi martiri, costretti dalla tirannide a scegliere tra la morte o una vita di servaggio ? E chi, chi mai ci potrebbe condannare, se oggi dopo quattro anni di terrore, liberati infine dalla minaccia della forca o della morte per fame, insorgessimo con un altissimo grido di maledizione per i persecutori, per tutti gli strumenti di un potere iniquo, che paese per paese, casa per casa, persona per persona ci sottoposero ad una lenta vivisezione, frugando nei nostri visceri, fin quando eravamo oramai semicadaveri; chi potrebbe trovare a ridire, se oggi che il vittorioso esercito italiano presidia la capitale enipontana, ricordassimo che molti dei nostri oppressori, molti che fino a ieri ci avevano preannunziato per l’avvenire un servaggio ancora più duro, sono ora ancora qua vicini a noi, ma non più vicini quali oltracotanti dominatori, ma vicini, su cui l’Italia trionfatrice può stendere il suo vindice braccio? Ebbene questa parola di vendetta, questa maledizione non uscirà dalle nostre labbra. Fino che l’Austria fu in piedi, fino che il popolo tedesco ebbro di vittorie metteva la scure all’albero della nostra esistenza, i rappresentanti del Trentino per quanto lo concesse la debolezza del numero e la terribile angustia dei mezzi, tennero testa all’immensa valanga che si rovesciava sul loro paese e gridarono in faccia ai potenti la protesta d’un popolo inerme; e chi rileggerà i protocolli del parlamento troverà ch’essi salvaguardarono almeno, se più non raggiunsero, la fiera dignità della gente trentina . Ma oggi che l’Austria è annientata per forza dell’esercito italiano, del nostro esercito nazionale, oggi che gl’ingiusti dominatori sono colpiti dalla folgore e il popolo tedesco è precipitato dal trono della sua superbia, sentiamo che la Somma Giustizia, la Giustizia di Dio s’è preso incarico delle nostre vendette e che in quest’ora solenne della storia, innanzi al Supremo Tribunale ripassano incurvati per sentire la condanna non solo gli anni dei nostri tormenti, ma i secoli tutti, in cui tante generazioni nostre gemettero sotto la dominazione straniera e sospirarono invano la libertà. In faccia a questo spettacolo, le nostre labbra invece che alla maledizione si aprono a ringraziare la Provvidenza ed a benedire coloro che ne furono i fortunati strumenti. Benedetti anzitutto questi prodi soldati d’Italia che col loro braccio vittorioso hanno scacciato lo straniero e ci hanno ridato la vita. O soldati d’Italia, se non v’abbiamo accolto come avreste meritato, se forse in qualche paesello di montagna vi parve di non trovare quel delirio di gioia che a buon diritto v’attendevate, non badate alle apparenze. Siamo montanari, asciutti per natura, e la secolare oppressione ci ha resi meno pronti all’entusiasmo ed alla gioia; ma il cuore palpita di riconoscenza per voi, e se scrivete alle vostre madri, o alle vostre sorelle, laggiù nelle varie provincie d’Italia, potete ben dir loro, senza tema di smentite, che tutti nel Trentino – fino alla più umile popolana –, apprezziamo il vostro sacrificio e vi rendiamo le più vive grazie con tutta l’anima. Scrivetelo, ditelo, che tutta la nazione lo sappia, non a traverso telegrammi ufficiali, ma per la vostra calda e viva testimonianza personale, che gli operai, i contadini, i preti, i ricchi ed i poveri, tutti i trentini comprendono e valutano lo sforzo che ha fatto la nazione per riunirli a sé e che questi nuovi fratelli liberati si propongono e giurano di essere riconoscenti verso la madre patria, col dedicare tutte le loro energie alla sua grandezza. Le alpi trentine furono per tanti secoli la porta d’Italia che il barbaro teneva socchiusa per poter irrompere a suo talento. L’esercito italiano l’ha ora chiusa per sempre, e noi, figli di questi monti, ci proponiamo d’essere moralmente e socialmente i «milites confinari» della nuova e più grande Italia. Questa sarà la nostra opera di gratitudine, il nostro fattivo ringraziamento. Benedetti in particolare i figli di questa terra che le consacrarono, al di qua e al di là della fronte, vita, energia, averi. Per tre anni, ramingando da un campo di concentramento all’altro e camminando in paesi stranieri alla ricerca dei deportati che la bufera aveva gettato su tutte le rive più lontane; o entrando negli ospedali e nelle baracche militari, o assistendo dai posti di ristoro al passaggio dei treni che andavano alle fronti; visitando gli ergastoli ove dei nostri fratelli scontavano peccati di pensiero contro l’ingiustizia, o vagando tra le rovine dei nostri bei borghi messi al sacco, chi scrive (come altri più benemeriti di lui) ebbe occasione di accumulare nel suo animo forzatamente muto tutta l’immensa sciagura che aveva colpito il nostro popolo . Ma accanto a questo dolore che faceva morire, un altro sentimento andava via via crescendo e rinforzandosi, ed era un senso di soddisfazione e di viva speranza, il sentimento che sotto i colpi di tanta sventura veniva ricostituendosi l’unità morale del popolo trentino; la certezza che la nostra psiche uscirebbe dalla dura prova come rifusa e ritemprata, che una nuova fratellanza nasceva e s’imponeva a tutti. Così quando il Vescovo fu incarcerato e poi bandito ad Heiligenkreuz, tutti sentirono ch’egli personificava la resistenza del paese contro le insidie dei dominatori, e Santacroce divenne luogo di pellegrinaggio, e chi dei molti che s’incontrarono sulla strada di Baden si chiese mai da qual partito, da qual classe venisse? Così quando più tardi s’innalzò il patibolo per Cesare Battisti , tutti sentirono ch’egli nell’atto di compiere l’estremo sacrificio, impersonava l’eroismo del Trentino in lotta per la libertà e chi mai in quelle ore di lutto per tutti gl’italiani ricordò le violente diatribe d’un tempo? Gli è che il nostro popolo, durante la guerra si è levato su con uno sforzo collettivo di energia morale, sorpassando le antiche barriere. I dissensi di idee, la diversità di interessi rimangono, ma al di fuori di tutto questo, tutti ci siamo elevati nell’aspirazione vivissima della giustizia e della libertà. Non abbiamo potuto seguire con la stessa attenzione il progressivo atteggiamento degli spiriti nelle varie fasi della guerra fra quei trentini ch’erano al di là dell’antica fronte; ma in questi ultimi tempi abbiamo potuto notare che l’auspicata fusione morale s’era compiuta anche tra loro. Ebbene, c’è bisogno in questo momento di affermare quale sia il nostro preciso dovere riguardo a questo preziosissimo retaggio, consacrato da tanto sangue e tanto sacrificio? Mantenere il nostro popolo, anche nei giorni di pace e di gioia, all’altezza a cui lo ha elevato la sventura; ecco quanto reclamano da noi i martiri, i morti, le vittime di questa guerra, ecco quanto chiede da noi la nazione in compenso dei sacrifici compiuti. A questo nobilissimo fine sia consacrata anche l’umile opera nostra! 