I. Proposta del Cons. D.r Alcide Degasperi per la riforma del regolamento elettorale [...] Il Cons. D.r Degasperi, chiesta ed ottenuta la parola per una proposta d’urgenza dice: Prima di compiere l’atto grave e solenne che è la ricostituzione del potere esecutivo e rappresentativo del consiglio cittadino, mi si permetta di presentare agli egregi colleghi una proposta, la quale né agli elettori concittadini, né agli eligendi lasci alcun dubbio sui nostri propositi. Il signor Podestà nella seduta dei 6 settembre, avendo dinnanzi le elezioni suppletorie, testé avvenute, dichiarava compito prossimo del Consiglio, la votazione della riforma elettorale, per stabilire la quale le elezioni indette avrebbero a proposito completato il Consiglio . Ora sul significato del recente suffragio non è lecito porre dei dubbi. I quattro colleghi del III corpo raccolsero la maggioranza dei voti, dopo aver spiegata in campo aperto la bandiera della rappresentanza proporzionale, i due colleghi del II s’impegnarono in una pubblica circolare di propugnare la rappresentanza proporzionale in tutti i corpi, né al risultato di queste due votazioni si oppose il voto della maggioranza elettrice del primo corpo, la quale conseguente ad un altro voto, intese si facesse qui opera equanime e giusta verso tutti i partiti. È buon auspicio per il prossimo avvenire di questo Consiglio, se pure a taluno non verrà meno la logica conseguenza ai propri deliberati, che il significato più chiaro e meno discutibile delle elezioni suppletorie non contraddica alla unanime risoluzione che abbiamo votato dopo la discussione del preventivo pel 1910 . In quella memorabile seduta il Consiglio, dietro proposta della minoranza nominava una apposita commissione coll’incarico preciso di preparare e presentare un progetto di riforma elettorale coi criteri della rappresentanza proporzionale. La voce degli elettori, testé invocata, non fa quindi che infondere maggiore vigore alla deliberazione unanime del Consiglio. Poiché tuttavia, durante la campagna elettorale, in pubbliche adunanze e nella stampa, si sono propalate intorno allo stato della questione notizie erronee e si sono rivolti attacchi ingiustificati alla mia persona, mi sia lecito accennare brevissimamente alla reale condizione delle cose. In questa è anche la motivazione dell’urgenza. Durante l’ultima sessione dietale la commissione comunale era chiamata a deliberare intorno al progetto di riforma, votato dal Consiglio cittadino dieci anni fa cioè ai 17 dicembre 1900, e presentato per l’approvazione definitiva due anni dopo, avendo subito delle modificazioni richieste dal governo. Questo progetto stabilisce: 1) l’allargamento del diritto di voto a tutti i cittadini, che abbiano compiuto 24 anni di età, abbiano l’incolato a Trento e vi dimorino da tre anni, 2) le donne mantengono il diritto di votare per procura, 3) gli elettori vengono divisi in quattro corpi: nel I vota chi paga 200 cor. d’imposta diretta, nel II chi ne paga almeno 50, nel terzo chi deve pagare almeno 5 corone, nel IV tutti gli altri. I tre primi corpi eleggono 10 consiglieri ciascuno, il quarto sei rappresentanti. Secondo le previsioni del 1900 la riforma, avrebbe avuto l’effetto di allargare gli elettori del I a 240, del II a 580, del III a 1250 e del IV a questi più 2500. La maggioranza della commissione dietale incaricava l’egregio collega avv. D.r Cappelletti di riferire in pleno, sulle modificazioni da introdursi, avuto riguardo all’origine della riforma ed ai progressi succedutisi in materia elettorale. In seguito agli studi fatti si proponeva alla Dieta di ritornare il progetto al Municipio, perché vi introducesse la rappresentanza proporzionale, una migliore ripartizione dei corpi ed il diritto personale alle donne elettrici. Tale relazione era all’ordine del giorno della Dieta ai 17 febbraio 1900. Né v’ha dubbio, ch’essa in merito era fondata. Infatti la riforma del 1900 era nata dalle riforme del suffragio politico del 1896 , e, se leggiamo la dichiarazione data in proposito nel novembre 1898 da Antonio Tambosi , allora podestà, e la lunga relazione che precede il progetto del 1900, avvertiremo sempre la cura di attenersi ai limiti che allora al suffragio politico aveva segnato il conte Badeni ; ed il governo stesso, imponendo altre restrizioni, impediva che si oltrepassassero. Ora per l’avvenuta radicale mutazione del suffragio politico tali limiti sono caduti, non rimanendo per normativo che l’art. XI della legge 5 marzo 1862 il quale stabilisce: «La legge provinciale regola la formazione della rappresentanza comunale a mezzo di un regolamento elettorale, avuto l’opportuno riguardo alla sicurezza degli interessi dei maggiori censiti» . Questo articolo è così ampio e indefinito che la sua interpretazione varia secondo i tempi, ed è certo che dopo l’introduzione del suffragio universale, esso viene inteso in senso più largo anche dal governo. Nel 1900 poi nessuno pensava a concedere il voto personale alle donne elettrici, per quanto tutti deplorassero il sistema delle procure, per gli abusi che può recare. Oggi, dopoché anche in Austria molti Municipii ebbero introdotto per le donne il voto personale, è naturalissimo che a siffatta riforma si pensi anche a Trento. Infine viviamo nell’epoca in cui la rappresentanza proporzionale è dappertutto all’ordine del giorno . Era naturale che vi si pensasse anzitutto a proposito delle elezioni amministrative, perché avendosi qui lo scrutinio di lista, appariva più manifesta un’ingiustizia, che non può essere mitigata né dal collegio uninominale né dalle variazioni della distrettuazione. Molte città seguirono anche nello Stato in cui viviamo l’esempio dell’estero, introducendo la rappresentanza proporzionale. A Trento tale sistema pare indicatissimo per la speciale situazione dei partiti e per le necessità del momento economico. Alla vigilia della deliberazione però, intervenuto un accordo fra maggioranza e minoranza, si decise di levare dall’ordine del giorno la relazione Cappelletti, nella sicura convinzione che i rispettivi comuni avrebbero riformati i loro progetti prima della prossima sessione dietale. In tale occasione i deputati popolari s’impegnarono a nome nostro che avremo presentato in Consiglio la relativa proposta ed elaborato eventualmente anche il progetto della rappresentanza proporzionale. La prima proposta venne fatta, ma il compilare un progetto è tempo sprecato, quando la maggioranza della commissione non sia d’accordo sui capisaldi su cui la riforma deve basarsi. È appunto questo che non è ancora avvenuto nella commissione. Quando ciò avvenga, siamo pronti a mantenere la nostra parola. La cosa ora è urgente. La Dieta si è già inoltrata nella discussione della riforma per i comuni non autonomi e nella prossima sessione dietale, cioè nel dicembre o gennaio, si delibererà in genere intorno a molte riforme elettorali: È necessario che almeno per quel termine anche Trento possa sottoporre per l’approvazione il nuovo progetto. Faccio perciò la seguente proposta d’urgenza: «Il consiglio, richiamandosi al suo unanime deliberato dei 23 aprile 1910 , incarica la già eletta commissione di presentare il progetto al più tardi entro il dicembre dell’anno in corso». Avuto infine riguardo alle mutate proporzioni della minoranza propongo che la commissione venga aumentata da 5 a 7 membri, togliendo uno dei nuovi dalla minoranza. Questa proposta, oltre che il significato immediato, vuol anche dimostrare la nostra ferma volontà di cooperare qui colla maggioranza affinché il Comune faccia da sé, non invochi la eteronomia, non chiami in sua tutela il Governo. [...] Il Cons. D.r Alcide Degasperi osserva replicando . Il signor Vicepodestà ha creduto bene di entrare nel merito delle cose discusse nella commissione, ciò che egli si era astenuto di fare; ora deve reagire. La proposta a cui precedentemente aveva accennato l’on. D.r Bertolini era di dividere gli elettori in due corpi; assegnare al primo corpo 20 mandati, al secondo 16; nel primo si sarebbe eletto a maggioranza, nel secondo colla proporzionale. Questa mescolanza aumenterebbe ancora più il principio assolutista della maggioranza, perché un partito si prenderebbe i 20 consiglieri del primo corpo, magari per pochi voti, e nel secondo strapperebbe ancora alla minoranza una parte di rappresentanti in forza della proporzionale. Il fatto poi che il signor Vicepodestà ritiene che il Consiglio in riguardo alla rappresentanza proporzionale debba smentire oggi il conchiuso preso pochi mesi fa, dimostra con maggior chiarezza la necessità di questa discussione. Anche la minoranza ha diritto di sapere senza equivoci se ed entro quanti mesi la maggioranza usi cambiare opinione. All’obiezione in merito risponde: Si potrebbe parlare di impossibilità di raggiungere colla rappresentanza proporzionale una maggioranza se avessimo preteso che alla base della riforma si ponesse semplicemente il numero, ma se si tiene conto anche del censo, non si viene con ciò a domandare la decapitazione del partito liberale, ma gli si concede una base assai favorevole. Del resto chi dice che sia necessario che in Comune governi in maggioranza un partito? Ben potrà governare una coalizione di diversi partiti oppure l’unione delle forze migliori: ciò avviene difatti in molte città dell’Italia e altrove. Prega in omaggio alla coerenza che il Consiglio voti l’urgenza della sua proposta . [...] Il Cons. Degasperi chiede ancora la parola per una rettifica di fatto: ai 23 aprile non si trattava né di voti platonici né di voti equivoci capaci di varie interpretazioni. Egli, come proponente, motivò la proposta molto chiaramente e nessuno fece in riguardo obiezioni. Tutti accettarono che la riforma deve esser fatta in base ai criteri della rappresentanza proporzionale. Oggi non si tratta quindi di interpretare, ma di confermare o di rimangiare una decisione solennemente ed unanimemente presa. Il Vicepodestà D.r Bertolini osserva che la rappresentanza proporzionale ha appunto lo scopo di togliere l’effetto che deplorava l’oratore, cioè che si facciano l’elezioni in base a criteri politici e non amministrativi, ed è accaduto dappertutto che un po’ alla volta, per la forza della rappresentanza proporzionale, si è raggiunta nei municipi la coalizione delle forze migliori in senso amministrativo. [...] II. Nomina del Podestà [...] Il Cons. D.r Alcide Degasperi osserva che il contegno della maggioranza è illogico e ridicolo . Le dimissioni della Giunta vennero date, come dichiarò nell’ultima seduta il Podestà, semplicemente per correttezza amministrativa, cioè in adesione alle dimissioni già preannunziate per motivi personali dal dott. Silli . Non si fece allusione di sorta alle elezioni suppletorie. È chiaro che oggi si compie questa burla non per questioni di dignità, ma perché si vuole buttar fuori da quest’aula la minoranza. Si preferisce, piuttosto che collaborare con essa, dare in mano il Municipio al Governo. Questo gioco vuol dire anche che la maggioranza, la quale contro tutte le nostre proposte, negando qualunque emendamento, votò il preventivo e le nuove tasse, e diede l’impronta per un lungo periodo alle finanze cittadine, ora non è più in grado o non vuole governare più col proprio programma; vuol dire ancora che non si vuole attuare il conchiuso unanime del comune sulla rappresentanza proporzionale. Soprattutto si vuole lanciare una sfida alla minoranza rendendole impossibile l’esercizio del mandato affidatole dagli elettori. Tale sfida, benché a malincuore, viene accettata dal partito popolare. [...] 