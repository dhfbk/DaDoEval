I problemi amministrativi Cari amici, io non avevo avuto il tempo di seguire attentamente la campagna elettorale dei comuni, né in particolare quella del comune della capitale. Quindi quando ho ricevuto negli ultimi giorni l’invito a parlare, avevo una certa soggezione, perché immerso come ero nei problemi di governo e per quanto in questi ultimi giorni abbia dovuto occuparmi nel dettaglio di problemi di carattere economico ed amministrativo, avendo la testa nella questione del grano, nella questione del latte, preoccupazioni principali del governo – essendo preoccupato di questi problemi – pensavo di essere impreparato completamente a parlarvi dei problemi amministrativi di Roma. Più di tre miliardi di debiti. Come pagarli? Come si finanziano i lavori pubblici? Come si potrà provvedere all’acqua, alla luce, al gas, alle scuole? Come si potranno trasformare e riorganizzare i servizi pubblici? Come si potrà risanare il costume pubblico? Come si potrà svolgere l’opera di assistenza nella capitale? Tutti questi problemi mi davano soggezione non avendoli studiati e credendo di dovervi venire a parlare di questi, credendo che la battaglia elettorale dei comuni si svolgesse tra i partiti per una gara di migliori provvedimenti da prendersi nelle questioni di emergenza economica. Questo sarebbe corrispondere in realtà alla vera situazione d’Italia di oggi. Oggi converrebbe che tutte le lotte di partito, sopratutto tutti i loro aspetti faziosi, tacessero e tutti si accordassero per risolvere i problemi di emergenza, che sono i problemi della vita quotidiana della nazione italiana: problema della lira, problema finanziario, problema di salvare la nostra economia e di rendere possibile la ripresa. Ora, mentre noi al governo e fuori eravamo occupati in questi problemi della realtà quotidiana, trovo oggi che la campagna elettorale per i comuni, cioè per un ente eminentemente amministrativo, si svolge con un aspetto di violenza di parte e con un colore di faziosità che veramente è contrario all’interesse del popolo. Ha accennato – l’amico Mosconi – all’articolo di ieri dell’Avanti! ove si fa la storia di tutte le capitali nelle quali le elezioni amministrative ebbero a dare il tono dei grandi rivolgimenti politici. E si accenna in quell’articolo alla comune di Parigi, e si accenna alla rivolta a Pietrogrado, e si accenna finalmente all’amministrazione di Nathan del 1907. Questa sarebbe la grande tradizione, questa la grande direttiva sulla quale gli elettori di Roma sono chiamati a decidere. Il Blocco popolare E questo è in fondo il cemento del Blocco, del cosiddetto Blocco popolare. Blocco popolare che esclude da sé gran parte del popolo lavoratore: Blocco popolare a cui non riconosciamo il monopolio della rappresentanza democratica e molto meno il monopolio delle classi lavoratrici. Si fa presto a mettere assieme socialisti e comunisti, demolaburisti, rappresentanti delle classi operaie e della borghesia massonica, si fa presto a cementare secondo l’antica ricetta, vecchia e ammuffita, del bloccardismo e poi atteggiarsi come si dovesse combattere solo contro conservatori e reazionari. Che cosa abbiamo noi qui, la maggior parte di noi, da conservare? Che cosa ha il popolo in generale, il popolo cristiano a Roma, in Italia da conservare? Quali privilegi? Io vi dico che non accetto però questo schieramento, questa dipartizione anche per un’altra ragione. La parola conservatore ha due significati: l’uno vuol dire conservatori di privilegi di proprietà, conservatori di dominii economici; l’altra vuol dire però anche conservatori di qualche cosa di giusto, di reale e di sostanzioso della tradizione di un paese, e in questo riguardo mi onoro di essere un conservatore. Oggi ne l’Unità si dice, ci si accusa, ipocritamente, di aver portato noi il problema elettorale comunale sul terreno politico . L’amico Mosconi ha già accennato al volantino pubblicato dai comunisti. Si dice: Non prendere direttive dallo Stato Vaticano, anch’esso Stato straniero. Firmato: Partito comunista Italiano, il più interessante di questo manifesto è quel «anch’esso». E vi si aggiunge: «Quando De Gasperi va a prendere ordini in Vaticano, prende ordini da una potenza straniera». Il Vaticano è uno Stato straniero e aggiunge: «C’è persino una milizia, persino gli svizzeri…». Si tratta di una piccola milizia: gli svizzeri, i quali provengono dall’unica democrazia veramente libera in Europa, di quei cantoni che diedero prova eroica della difesa contro la tirannia e contemporaneamente nella storia seppero mantenere le più sacre tradizioni di un popolo libero. E poi, non è esatto che esista solo la milizia svizzera in Vaticano. Esiste anche una milizia volontaria romana e sono romani quelli che hanno richiesto l’onore di difendere o meglio di partecipare al decoro della Corte pontificia. Il Vaticano è senza dubbio uno Stato «straniero» se lo si vede dal punto di vista del diritto internazionale; cioè una veste giuridica creata per documentare e presidiare anche nella forma esteriore l’indipendenza spirituale della Chiesa cattolica. Il Vaticano è in questo senso uno Stato straniero. Sì, onorevole Togliatti, il Vaticano è una città straniera, ma è anche la città di Raffaello e Michelangelo, i più grandi genii dell’arte italiana. Sì, ma la Biblioteca Vaticana alberga e studia i manoscritti e gli incunaboli dei maggiori scrittori della letteratura nazionale. Sì, ma là vi sono le reliquie del Pescatore di Galilea che versò il sangue negli Orti imperiali e con il popolo minuto conquistò il mondo, onde Cristo è romano. E la storia dei suoi martiri e confessori è così connessa con il Cristianesimo che la terra dell’Urbe ne è come impregnata in tutti i suoi strati secolari. Sì, ma questa città straniera alberga il Vicario di Cristo, Vescovo di Roma. Il Vescovo di Roma, ricordatelo, nella storia passata e in quella presente, nei momenti più critici, stese la sua mano di protezione sopra la città e fu per Lui che Roma fu salva nella guerra e fu per la generosa direttiva e carità sua che migliaia di perseguitati politici, di qualunque fede o partito, trovarono rifugio e protezione nelle case religiose. De Gasperi e Togliatti No, caro amico Togliatti, fra me e te c’è una grande differenza. Tu fosti emigrato in Russia, e là divenisti uno dei capi, dei segretari generali dei Komintern. Non gli faccio nessun rimprovero. Dico che egli ha avuto occasione di prestare, per la sua convinzione politica, la sua opera; avere e dare direttive politiche che riguardavano non solo l’Italia ma tutto il mondo. Io invece ero un povero diavolo, raccolto dal lastrico, dopo la prigionia, rifugiato fra quattro libri vecchi nella Biblioteca Vaticana. Io non ho avuto né dato alcun incarico politico, nessuna responsabilità politica, da chi, del resto, non me la poteva dare, perché questa città straniera, questo Stato straniero, che si paragona con l’altro, non ha né cannoni, né navi, né fortezze, né bombe, né nessun negoziato diplomatico per spartire il mondo. E mentre egli aveva la possibilità di svolgere la sua propaganda e la sua opera organizzativa in tutta l’Europa, io mi ero dovuto rifugiare fra i libri antichi, per liberare almeno lo spirito dalla tirannia presente. E allora, rifugiandomi fra questi libri trovavo innanzi a me copia doviziosa di documenti della storia d’Italia, della storia della latinità che si è ricongiunta e rifusa con la storia della civiltà cristiana. Come sapete, ci sono in Vaticano dei preziosi monumenti letterari, dei preziosi cimeli e mi ricordo con quale venerazione aprivo il palinsesto del De Republica di Cicerone , palinsesto che aveva ispirato al nostro Leopardi i versi famosi. Mi ricordo con quale venerazione e rispetto lo aprivo, perché sentivo che questa era l’unica politica che m’era lecito imparare. Politica a lungo metraggio, di lunga e storica prospettiva. Qui c’erano i principii che il vecchio e antico filosofo e politico richiamava ponendo le basi della sua dottrina sopra la repubblica. Egli fra l’altro diceva: Non v’è altra cosa in cui la virtù umana si appressi più alla divinità che il fondare Stati nuovi (nuove città), o reggere quelli che già esistono. Voleva significare con ciò che non c’è altro compito più grave e di maggiore responsabilità e di maggiore elevatezza che quello di occuparsi in posti direttivi della politica degli Stati. Sentivo allora e risento oggi, attraverso l’interpretazione cristiana, quello che gli antichi greci e romani, prima e dopo Cicerone, sentivano: che il reggere uno Stato crea un vincolo intimo con Dio, nostro Padre, e che il reggere uno Stato crea una responsabilità, responsabilità che è immediata verso il popolo, ma verso un popolo in quanto mediatore di questa volontà della divinità che ci regge. I vincoli di De Gasperi col Vaticano e coll’America Ecco, amici, il vincolo mio col Vaticano. È un vincolo non di direttive politiche. È un vincolo di intimo pensiero; è un vincolo che illumina la nostra coscienza. Noi non abbiamo bisogno di ordine dal Vaticano. È la nostra coscienza che, illuminata dalla fede religiosa, che nel Vaticano ha la sua centrale organizzazione, ci porta alla difesa delle tradizioni cristiane e della civiltà italiana. Questo foglietto porta anche una illustrazione: quando De Gasperi va a prendere ordini in Vaticano non prende ordini solo dal Vaticano, ma anche dai banchieri e dai capitalisti americani. E c’è in alto al telefono un banchiere americano. In mezzo il filo telefonico passa attraverso lo stemma pontificio fra le chiavi e le tiare, e in fondo c’è il povero De Gasperi che ascolta. Ora, io con gli americani attraverso il Vaticano ho avuto un rapporto solo. Ma un rapporto di cui mi glorio: ho avuto un rapporto per allargare, per distribuire la beneficenza americana, venutaci attraverso la American Relief e distribuita in Italia dall’Endisi , ove ci sono rappresentanti del Vaticano, del governo, della Confederazione del lavoro costituiti in comitato centrale per distribuire i frutti della raccolta americana; la quale beneficenza non è venuta per lo più da grossi banchieri, ma dagli italiani di America e dalla popolazione americana in genere che ha dunque obbedito alla suggestione della carità e della solidarietà latina; o della carità e solidarietà cristiana o cattolica. I soccorsi inviati all’Italia a mezzo dell’American Relief for Italy sono: n. 52 piroscafi per 180.199 tonnellate di cui: indumenti vari: tonnellate 83.382; viveri: tonnellate 9.924; medicinali: tonnellate 177; materiali vari: 636; 70 autocarri e 61 autoambulanze. Il patto di unità d’azione socialcomunista Ma in questa campagna elettorale si è inserito anche un patto d’azione tra socialisti e comunisti. Dico in questa campagna perché dal testo dell’Avanti! di un discorso dell’onorevole Saragat fatto a Napoli , risulterebbe che il patto si concilii con una certa nuova primavera, di una rinascita socialista democratica in Europa e in modo particolare in Italia. Io non voglio turbare le illusioni di un uomo onesto come l’amico Saragat. Non voglio nemmeno chiedergli quale sia la sua interpretazione di questo patto. Mi limito a constatare che non è vero quello che si è andato stampando sui giornali di sinistra e di destra, specialmente di destra, che io abbia tentato anche recentemente di separare socialisti e comunisti. Non l’ho mai tentato. So benissimo: fra moglie e marito non metterci il dito. Non l’ho mai tentato benché abbia seguito con molto interesse la polemica che si è svolta fra gli uni e gli altri. Ma come mai il presidente del Partito socialista nell’appello con cui presentava il patto, a un certo punto si occupa in modo poco simpatico della Democrazia cristiana? Egli scrive: «Si dirà che tendiamo a respingere in blocco la Democrazia cristiana verso posizioni di destra ed è vero il contrario perché il patto è un salutare ammonimento a non puntare sui socialisti contro i comunisti e in questo senso indica ai democratici cristiani il punto di rottura in cui si passa nella schiera dei nemici del popolo e della democrazia» . Il che significherebbe, che se i democratici cristiani non vedessero bene il parto social-comunista, dimostrerebbero di non essere veramente democratici. Ora io non esprimo in questo momento il mio pensiero. Osservo questo, che finora abbiamo sentito o visto a decine e centinaia i rappresentanti del Partito socialista dimostrare che il patto, un patto di stretta collaborazione di direttiva e di azione, non si dovesse fare perché altrimenti si metteva in pericolo il regime della democrazia. Questo in Italia, ma fuori abbiamo letto la polemica di Blum, capo autorevole dei socialisti; e ancora pochi giorni fa abbiamo letto il discorso di Attlee, capo del laburismo inglese che ha detto: «Democrazia è una parola di cui si è molto abusato nel mondo contemporaneo. Spesso essa appare sulle labbra di chi nulla ha mai capito e praticato in fatto di principii democratici. Essa appare anche sulla bocca dei comunisti per i quali consiste nel negare la libertà a tutti coloro che rifiutano di accettare la loro filosofia. Se in qualsiasi parte del mondo, per qualsiasi ragione il comunismo è al potere, ebbene per essi ciò è democrazia. Se in qualche parte invece i comunisti falliscono, allora malgrado continuino a sussistere le più libere condizioni di vita, si parla immediatamente di fascismo. Chiunque non prende ordini dal comunismo viene denunciato come fascista». Queste non sono parole mie: sono parole di uomini eminenti del movimento socialista. E allora è inutile che cerchino di cementarsi fra loro, dando la colpa a noi dei loro dissensi. Facciano il comodo loro in casa loro. Non ci metteremo le mani. Ma abbiamo il diritto di interpretare questo patto per quello che è. Nel manifesto, nei punti fondamentali del patto, si dice che socialisti e comunisti si uniscono per la «conquista del potere» . È il loro diritto, però trovo che il patto e la proclamazione della conquista è un po’ anticipato. Non c’era bisogno di farlo proprio adesso, quando le elezioni politiche sono ancora lontane, quando viceversa esso può turbare la collaborazione in un momento di straordinaria gravità, quando c’è necessità di compattezza, di concordia, di collaborazione, per salvare l’economia di questo paese e le ragioni vitali di assistenza del nostro popolo. Badate bene, non intendo dire che questo patto possa turbare la collaborazione dei membri del Consiglio dei ministri. Vi sono dei bravi ministri comunisti e socialisti che cercano di fare il loro meglio e dei democratici cristiani che fanno meglio ancora e fra questi vorrei indicarvi in modo particolare l’amico Campilli senza far torto agli altri miei colleghi, perché dal suo posto di vice presidente del Comitato intermisteriale di ricostruzione dà la sua forza e il suo eminente contributo non a rappresentare semplicemente un dicastero ma a rappresentare il complesso dell’attività governativa sul campo economico. Il patto però, come anticipata ipoteca sull’avvenire, influisce sulla stampa dei partiti al governo, la quale si comporta in modo da non compromettersi con questo gabinetto, al quale riserva quasi sempre critiche e moniti, mai, o rarissimamente, un rilievo favorevole. Potete ben raggiungere l’unanimità del Consiglio dei ministri: non conta, è sempre sbagliato, e il bersaglio rimane il presidente. Non mi pare giusto che giornali che rappresentano la maggioranza governativa si comportino troppo spesso in modo che ad un giornalista americano venuto l’altro giorno da me a domandarmi quali fossero i giornali che sostengono il governo io gli dovetti dire: «Scusi li legga, e venga fra una settimana». «Senta – mi disse una settimana dopo – ne ho trovato qualcuno, forse il suo, ma gli altri…». Ma ritorniamo alla diffida del presidente del Partito socialista. Il patto non è semplicemente un piano di governo, un programma di collaborazione. Anche fra comunisti e democristiani possiamo fare e abbiamo fatto un programma di governo. Ma non possiamo naturalmente confonderci in forme organiche perché allora la parola «fusione e non fusione» conta poco, essa diventa un fatto. Se organicamente socialisti e comunisti hanno legami permanenti, se devono decidere attraverso una giunta paritetica comune dell’attività nei comuni, nelle province e nel parlamento, che importa se poi hanno diversa denominazione? C’è un programma, una direttiva sola, c’è sopratutto una ideologia sola ed è questa che ha finito con l’attrarre tanti bravi amici che sono nel campo socialista e comunista, verso questa alleanza, perché sta nella logica del loro pensiero, nella logica della loro dottrinale direttiva, nella logica della spinta storica. Si tratta dunque di un blocco marxista, di fronte a questo dobbiamo rispondere. Riteniamo e abbiamo sempre ritenuto che l’ispirazione marxista conduca fatalmente al collettivismo, cioè ad un eccesso di intervento degli enti pubblici nell’attività privata. Crediamo che conduca fatalmente, in politica, alla dittatura, e quindi alla negazione della democrazia, e per questo il marxismo non lo accetteremo e lo combatteremo. Molti dei nostri si sentivano più vicini ai socialisti, perché da loro speravano e si attendevano un maggiore e più realistico gradualismo e il senso dei pericoli della dittatura, e Negarville polemizzando attorno al patto d’azione, conquista della maggioranza, dice: state buoni, democratici cristiani, non prendetevela tanto, non vogliamo dominare da soli. E qui veniamo di nuovo a quel contrasto sulla concezione del regime democratico che ho denunciato proprio qui fin dal primo mio discorso politico: il concetto unitaristico dei comunisti che tentano di applicare ovunque negli Stati europei e in Italia, un sistema che contraddice al regime democratico che consiste nella responsabilità della maggioranza e nel controllo della minoranza. Non è che io non riconosca del Partito comunista anche l’apporto positivo ch’esso ha recato alla soluzione di parecchi problemi nel nostro paese. Riconosco anche che dopo la guerra, cui ha validamente partecipato, ha fatto uno sforzo per inserirsi nella forma democratica dello Stato. Ma non mi pare giusto che esso pretenda essere il partito sintesi in Italia, il partito direzionale per eccellenza che accentri in sé la rappresentanza direttiva delle idee e degli interessi del popolo italiano. Gli manca una cosa fondamentale: è un partito che per la sua dottrina ha tagliato il vincolo ombelicale che ci congiunge, noi generazioni del 19451946, alle altre generazioni della civiltà italica e cristiana. È per questo che se possiamo col Partito comunista, per i compiti di oggi, utilmente collaborare, non potremo affidargli, colla scheda elettorale tutto, anima e corpo, la rappresentanza del popolo italiano. Eppure il patto unitarista tende allo stesso scopo e Togliatti dal suo punto di vista merita le mie felicitazioni, perché è riuscito con molta pazienza e abilità nel suo compito. Ma egli, che è uomo acuto, non potrà dubitare che noi non abbiamo capito lo scopo del blocco. La battaglia è molto lontana ancora, ma è meglio dir subito che non ci piegheremo a servire una politica che venisse prima elaborata, condensata, formulata secondo il patto, per venirci poi posta sul nostro tavolo come per dire: mangia questa minestra o salta dalla finestra. Quella minestra non la mangiamo! Rigurgiti fascisti Il 28 ottobre è stato il segnale di alcune dimostrazioni preistoriche, cioè fasciste. Uno dei tanti episodi – ce ne sono stati in tutte le città d’Italia – è questo: su di un campanile di una chiesetta di s. Giuseppe vicino a Caltanissetta veniva rinvenuto issato il gagliardetto fascista con la scritta: «ubi tu es nos sumus». Dove tu sei siamo anche noi. – 28 ottobre –. Ai piedi dell’asta era un cartello manoscritto che diceva così: «Prfi – Benito Mussolini presente. Molti nemici, molto onore. Causa tempo eccezionalmente avverso siamo impossibilitati innalzare gagliardetto 28 ottobre 1946, Anno XXV E. F. –. In seguito a ciò abbiamo deciso di issare il gagliardetto oggi 30 ottobre giorno in cui nel 1922 il fascismo assumendo il governo salvava l’Italia dalla rovina e dal disonore, ripristinandola nell’onore e nella grandezza nazionale italiana. La nuova marcia non è lontana. Presentatevi. State all’erta. Il grande momento sta per scoccare e fra poco farà giustizia vendicatrice. Preparatevi italiani, forza d’ordine (vecchia storia l’appello ai carabinieri e alla polizia) se amate l’Italia, se volete farla rinascere, non ostacolateci, non toccate il gagliardetto fascista unico simbolo d’italianità. Rispettateci e sarete rispettati». Il tenente dei carabinieri che ha telegrafato questo appello aggiunge: «Gagliardetto rimosso». Io non voglio dare eccessiva importanza a queste e simili manifestazioni. Personalmente mi hanno inviato un fascio littorio da mettere all’occhiello con questa scritta: «Traditori d’Italia, sabotando lo sforzo bellico del popolo italiano, avete gettata l’Italia sul lastrico della grande strada europea, avete tradito il sacrificio di milioni di caduti dalle guerre dell’Indipendenza ad oggi. Avete infine trucidato 150 mila innocenti. Avete creduto poi di poterci piegare perseguitandoci con la morte e la galera, ma tutto è stato vano. Monito a voi…». Si è fatta anche una larga diffusione di foglietti contenenti attacchi personali contro di me, ripetenti le vecchie accuse circa i miei rapporti con C. Battisti – completamente false – accuse con cui nel 1925 Mussolini tentò di levarmi dalla circolazione. C’è dunque un rigurgito. Vi sono degli uomini che hanno ancora la preoccupazione di difendere la patria italiana dal sabotaggio di coloro i quali hanno ricostruito in Italia la democrazia. L’accusa è talmente ridicola che si potrebbe non parlarne, ma essa va girando da un pezzo ed ha il sapore di quella su cui Hitler è riuscito a fondare la sua labile ma fatale fortuna. È quindi doveroso che noi insistiamo nel ricordare la storia e la responsabilità di chi questa guerra ha voluto. Che mi importa a me che l’onorevole Patrissi dica a Firenze che ci sono state delle opere del fascismo anche commendevoli. Lo so, non ho mai detto male dei ponti sul Tevere, né dirò male delle paludi pontine dovute a Mussolini. So anche, come egli proclama, che nel fascismo ci sono stati uomini, giovani specialmente, in buona fede. Ma non è contro costoro che ce la prendiamo. Ricordatevi le parole storiche di Mussolini che ho riaffacciato alla memoria del gruppo parlamentare l’altro giorno: «Quando vi chiamerò a questo balcone non sarà per partecipare a decisioni, sarà per sentirle e sarà per applicarle». Cioè la responsabilità di una guerra pazza che ha condannato il nostro paese alla distruzione e alla rovina è sua, non del popolo italiano. Patrissi ha avuto anche un altro attacco contro di noi. «Tutti i partiti cattolici sono partiti di smidollati. Noi non siamo un partito cattolico, siamo un partito di cattolici». Vecchia musica. Così affermavano anche Mussolini e Starace . Cattolici che del cattolicesimo non amavano e non conoscevano né lo spirito né l’essenza; e ci davano dei vili perché rifiutavamo la violenza come metodo della politica. Esiste veramente un pericolo contro il quale dobbiamo essere vigilanti. Noi abbiamo, come Patrissi, indulgenza per i fascisti di buona volontà. Anche noi abbiamo in questo senso votato un’amnistia, ma mai più formulando l’amnistia abbiamo inteso che venissero amnistiati i capi, i direttori, i responsabili di questa politica, in modo che non potessero ripresentarsi per riprendere le loro responsabilità pubbliche come se niente fosse accaduto. Come se noi, che veniamo attaccati come sabotatori, non costituissimo la Croce rossa della guerra, che viene dopo che il disastro è passato sulle nostre terre. Noi Croce rossa, siamo costretti a fare il massimo sforzo per lenire le conseguenze di un disastro provocato dai capi fascisti nella logica fatale del loro movimento. Se domani ci si presenterà un trattato, sul quale dovrà decidere l’Assemblea costituente sarà illogico e sarà indegno che coloro che in qualche maniera si proclamano solidali con le ragioni della guerra fascista reclamino il diritto di parlare contro il trattato, quando disgraziatamente alla base del trattato sta non solo la guerra perduta, ma anche lo spirito e il metodo dell’aggressione, con cui questa guerra è stata fatta. Si dice che noi siamo accomodanti, che siamo troppo deboli. E questa accusa la si sente mormorare anche tra amici. Ora bisogna distinguere: non c’è una direttiva sostanziale, non c’è un principio fondamentale, non c’è una tesi nostra che sia stata compromessa dalla collaborazione che dobbiamo fare nel governo tripartito. Bisogna distinguere fra la debolezza di chi compromette la propria linea e l’atteggiamento di colui che resiste nella trincea finché sarà venuto il momento che, riordinato lo Stato, riordinata l’economia italiana, sia libero ogni partito di ingaggiarsi solo sotto la sua bandiera. Ci sono due sistemi di battersi nei momenti difficili: quello di resistere in trincea e quello dell’arditismo. Arditismo e squadrismo L’arditismo porta quasi sempre allo squadrismo per spinta propria o per la reazione che suscita e lo squadrismo porta quasi sempre all’uso della forza e alla dittatura. Noi dobbiamo resistere nelle forme democratiche guadagnando tempo per ridare fede al popolo italiano nel suo avvenire e nella ricostruzione del suo paese. Anche nel caso Andreoni mi hanno accusato da una parte di debolezza, dall’altra di reprissivismo poliziesco. Il Buonsenso se ben ricordo, dice che abbiamo fatto del fascismo. L’Avanti!, in un articolo molto sentimentale dell’amico Pertini, ricordando le gesta dell’Andreoni nel tempo della clandestinità, giura che non si può trattare di squadrismo, né di cosa che potesse comunque allarmare il governo. Sarà perciò necessario dire che nella istruttoria fatta dalla Questura di Milano ci sono state quattro deposizioni di partigiani che erano con Andreoni e con Selva, le quali dimostrano che abbiamo avuto ragione di essere preoccupati. L’uno depone che il vice comandante Mazzorati, detto Marzo, gli disse di aver avuto ordine dal comandante Selva di stabilire i punti strategici per piazzare alcune mitragliatrici da 20 mm. e che fra poco sarebbero dovute arrivare queste armi con alcune altre più leggere e con i fucili mitragliatori. Il Selva stesso la sera riconferma che le armi sarebbero dovute arrivare durante la notte ed egli spiega anche certi particolari sul trasporto di queste armi. Questa prima deposizione è confermata dalle dichiarazioni di altri due partigiani e in parte dalla deposizione di un terzo. Un quarto poi aggiunge che durante il viaggio su autocarro verso Currino ad un certo punto era salito il capo partigiano che portava due custodie di violino; una di esse venne aperta e conteneva una pistola mitragliatrice, dell’altra non sa precisamente perché non fu aperta in sua presenza. Ma arrivati al campo, anche a lui i capi dissero di non preoccuparsi della mancanza d’armi perché fra poco si sarebbe provveduto. Le armi vennero attese secondo tali disposizioni di sera in sera e per spiegarne il mancato arrivo si diedero parecchie versioni. Bisogna ricordare del resto che anche i partigiani arrestati sul percorso Varese-Marchirolo, pochi giorni avanti, portavano armi. L’Andreoni stesso ammise il carattere militare del suo inquadramento, ma lo giustificò con la necessità di organizzare i partigiani con lo stesso metodo seguito dalla guerra civile. L’organizzazione, come risulta da un piano sequestrato, comprendeva: un comandante e un commissario, un vice comandante e un vice commissario; ogni distaccamento si componeva di tre squadre e queste di nuclei composti di sette partigiani. Quando giunsero a Roma gli allarmi dei prefetti di Vercelli e di Modena che annunciavano il tentativo di costituire raggruppamenti per fiancheggiare l’azione di Andreoni, era doveroso per il governo di intervenire rapidamente per bandire il pericolo che si formassero concentramenti pericolosi. Vedrà l’autorità giudiziaria se gli elementi che si sono raccolti in seguito all’azione della polizia siano sufficienti per giustificare sanzioni più gravi che non siano quelle immediate e individuali. Le indagini continuano anche se buona parte dei fermati entro il termine sono stati messi a piede libero. Ma il governo può affermare che i risultati delle investigazioni finora fatte giustificano pienamente il suo intervento preventivo. Non abbiamo agito perché si tratta del socialrivoluzionario Andreoni, molto meno perché si tratta di partigiani, al di fuori dell’Anpi, ma perché si tratta di un metodo di azione politico-sociale che per intenderci potremmo definire squadrista, un metodo cioè che è contrario allo spirito e al sistema della democrazia. Ogni movimento ha diritto di organizzarsi come vuole, ha diritto di attaccare e criticare il governo, ma non ha il diritto di organizzarsi come forza militare al di fuori delle forze armate dello Stato. E questo è un primo esempio che metto innanzi agli uomini e alle forze d’ordine che hanno il dovere di indagare, vigilare e intervenire rapidamente. È un primo esempio che vuol dire monito: badate anche su altri fronti, se questo dovesse ripetersi noi dovremmo intervenire con la medesima energia, perché l’ordine è necessario in Italia e la democrazia, la repubblica, non si salva se non si salva l’autorità dello Stato. Tutti i partiti devono appoggiarci in questo senso nei confronti di tutti, siano comunisti o anticomunisti, monarchici o repubblicani. Nell’Emilia ci sono parecchi battaglioni di carabinieri i quali indagano e agiscono e stiamo esaminando punto per punto il memoriale presentato dai comunisti. Comunque in Emilia si sta operando e se ci sarà buona volontà riusciremo, con l’aiuto di tutti i partiti, a mettere ordine e tranquillità in quella florida regione, che merita tutta la nostra protezione contro la delinquenza, paesana o straniera che sia. Questo dell’Andreoni è il primo caso in cui intervengo con la mia diretta responsabilità come ministro dell’Interno. I fatti del Viminale A proposito della dimostrazione dinanzi al Viminale è accertato che si erano mescolati fra gli operai degli agenti provocatori i quali sono stati senza dubbio coloro che hanno causato il maggior disastro. Ma poi abbiamo fatto esaminare la lista dei 56 dimostranti civili feriti, dal punto di vista professionale e della fedina penale. Si è trovato che su 56 solo 31 erano operai edili dei cantieri e 13 avevano la fedina sporca per delitti comuni. Tutto ciò vuol dire questo: accanto ad operai che chiedono lavoro perché hanno bisogno di lavorare per vivere c’è quasi sempre in ogni manifestazione di massa un certo fondaccio di delinquenza comune. Quindi non è esatto affermare, come si fa di solito, che tutto quello che viene dalla massa sia giusto e che le autorità che sono costrette ad intervenire contro gli eccessi abbiano torto. Non è equo tendere sempre ad attribuire la colpa alle forze dello Stato. Ma bisogna esaminare se nelle manifestazioni originariamente giustificabili non si inseriscano elementi di delinquenza comune e agenti provocatori, i quali cercano di indebolire non il governo, ma l’Italia, in questo momento in cui c’è tanto bisogno di disciplina, di ordine per avere una ripresa. Il ruolo della massoneria Ma poiché io prima accennando al blocco ho ricordato anche la massoneria, non vorrei passare per un calunniatore o per un sognatore. Il 2 ottobre c’è stata una irruzione nella casa della massoneria di rito scozzese perché il sovrano, certo Pietro Astuni, aveva da rispondere di imputazioni di carattere criminale. In seguito a questa irruzione gli agenti sono arrivati anche nel tempio in cui egli aveva trasformato una delle sue stanze. Il giorno dopo i più alti dignitari della loggia me li sono visti presentare al ministero reclamando perché era stata infranta l’inviolabilità del tempio della massoneria. Ora lasciamo il merito perché ci sarà un epilogo giudiziario, ma richiamo la vostra attenzione su una circostanza particolare. Si sono trovati anche degli elenchi dei fratelli: non ne dirò i nomi, ma di alcuni vi dirò la professione. Della «Giustizia» erano iscritti all’ordine capeggiati dall’Astuni: un primo cancelliere; usciere; usciere; poi un primo segretario, poi un consigliere di cassazione; poi un segretario dell’Istituto di previdenza sociale; poi un auditore di pretura; poi un presidente di Corte d’appello; poi un consigliere di Corte di appello; un auditore di tribunale; un signore con la funzione di presidente di tribunale; un usciere; un ispettore superiore della Previdenza; poi un giudice; poi un procuratore sostituto; poi un agente di custodia; poi un altro; poi un procuratore generale di Corte di appello. Come mai tanti magistrati in una società segreta? Ma il più bello è che vi stanno iscritti anche dei signori appartenenti all’amministrazione dell’Interno: un prefetto, un coadiutore presso l’Istituto di sanità; un vice questore; un commissario capo di P.S.; un altro commissario capo di P. S.; un altro ancora; un altro ancora; un vice commissario di P.S. e poi un alunno d’ordine in prova; poi, uno che apparteneva all’Ufficio riservato. Bè, ci sono ancora altri elenchi e vi sono altre logge e altri riti, ma questo vi basta per constatare che la massoneria torna al suo metodo di cercare i suoi adepti specie fra gli appartenenti alle amministrazioni pubbliche. La massoneria sta già ramificando nell’urbe. Mi si dice anche che vi sono delle massonerie completamente innocue e seriamente venerabili. Non me ne occupo né per dirne bene né per dirne male, ma è certo che in Italia, date le esperienze passate, e direi le tradizioni della setta verde, è grave il pericolo che sotto la protezione del segreto massonico e del giuramento rituale si faciliti specialmente per quello che riguarda i fratelli funzionari dello Stato e degli enti pubblici una solidarietà faziosa e un mutuo soccorso che indebolisce e talvolta può inquinare i gangli dell’amministrazione democratica. Bisogna desiderare vivamente che non si torni ai metodi antichi e che non rinasca il senso camorristico di altri tempi. La repubblica, la democrazia, lo Stato costituito su larghissimi tratti della popolazione, non può favorire tali sistemi e deve stare in guardia contro i loro effetti. La lealtà, la pubblicità, il senso di responsabilità, la lotta aperta sono le condizioni di un regime onesto e controllato dalla pubblica opinione. Non vorrei poi che la tinta anticlericale che hanno preso certe correnti della pubblica opinione ispirino il bloccardismo come hanno ispirato quello di vecchia maniera. Battaglia per la libertà Ecco perché, democratici cristiani, bisogna stare uniti, bisogna battersi con tutte le forze, perché dobbiamo batterci non solo con nemici dichiarati, che ricorrono come ha accennato Mosconi anche alla violenza, ecco perché dobbiamo sapere che altri nemici esistono sotterranei e che in nome della libertà, in nome della lealtà, in nome della democrazia, in nome della sanità del popolo italiano, noi dobbiamo batterci. Non intendo minimamente di far valere la posizione che ho al ministero dell’Interno nell’interesse di qualsiasi partito e molto meno del mio. Giustizia, libertà per tutti, ma rispetto per tutti; rispetto per la legge, la quale è uguale per tutti e che suppone lealtà nelle competizioni e responsabilità nelle discussioni. Amici miei, vorrei dirvi ancora, nonostante che sia affaticato non da questo discorso, ma dall’opera quotidiana che ci pesa addosso; vorrei dirvi che nei momenti in cui mi sento quasi solo stretto da compiti così difficili e insuperabili, e mi sento giudicato così ingiustamente da una critica di sinistra e di destra, non perdo la speranza perché ho fiducia somma nel popolo italiano, nel suo senso di rettitudine, nella sua forza di lavoro, nella sua capacità di ripresa, nel suo sentimento patriottico. Anche dopo una sconfitta sentiamo vivissime le tradizioni del patriottismo, vivissimi i sentimenti della nazionalità. E domani ci recheremo – 4 novembre – innanzi alla tomba del Milite Ignoto. Non si faranno discorsi, ma penseremo a Trieste e all’Istria e renderemo onore a coloro che sono morti per la patria. Consacrando la nostra fatica e il nostro sacrificio alla patria noi sappiamo anche di servire la Democrazia cristiana perché la Democrazia cristiana non è una parte estranea all’Italia, ma si fonde con le sorti e colle speranze della nazione. 