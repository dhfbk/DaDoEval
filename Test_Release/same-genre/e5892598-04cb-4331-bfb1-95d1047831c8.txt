I nostri socialisti-nazionalisti-garibaldini-mazziniani... e spazio bianco per eventuali aggiunte, fanno volentieri il gioco di... salvare la patria, appoggiandosi, secondo le occasioni e le opportunità, ora ad Adler e ora a Bissolati – e riservandosi poi per le giornate morte, quando il foglio passa inosservato, le frasi sprezzanti contro le patrie, gli inni all’internazionale, le invettive contro il militarismo e l’imperialismo, gli sdilinquamenti per la pace universale ad uso e consumo del piccolo ingenuo pubblico non borghese. Noi abbiamo avuto molte volte il piacere di rilevare e documentare queste graziose capriole del Popolo e compagnia, e davvero, dobbiamo confessare, che le fa con molta disinvoltura. L’equilibrismo che è un così prezioso ferro del mestiere nella loro altalena nazionale – impara un’arte e mettila da parte, dice il vecchio proverbio – serve poi anche per spiegare le relazioni, tanto misteriose per i profani dei signori socialisti con il governo. Votate pro, votate contro, squagliarsi al momento critico, trovare equo e giusto anzi necessario quello che tre giorni fa s’è detto tradimento, canagliata borghese ecc., sono tanti bussolotti che i nostri rossi gianizzeri dell’Impero sanno maneggiare con meravigliosa abilità, così da meritarsi persino l’ammirazione degli uomini al governo, che ne fanno tesoro. E sta bene. I borghesi non possono che rallegrarsene perché così i socialisti, perduta quella brutta apparenza di spettro catastrofico, e lasciato da parte il bau-bau degli spaventapasseri sono diventati le colonne dell’ordine. I famosi croati che, secondo il luogo comune della retorica tradizionale, sostenevano l’ordine colle baionette, possono andare in pensione, poveri diavoli! È ben vero che costavano poco mentre gli onorevoli socialisti si pagano a 20 corone il giorno ma in compenso questi sono più eleganti e sono più... accostabili e non mandano quell’odore di sego che tanto dispiaceva a Beppe Giusti . Resta a vedere se i colleghi dell’internazionale saranno contenti. Non parrebbe. Ieri infatti l’Avanti (organo ufficiale ecc.) pubblicava al posto d’onore parte d’un articolo di Nap. Colaianni , nel quale dopo aver ricordata la stamburata, con la quale i socialisti italo-austriaci si fecero banditori della pace tra i due stati, e l’attitudine dei triestini, i quali –duce Pittoni – presero così sul serio l’impegno «d’autorizzare l’accusa di austrofilismo soverchio, se non dell’essere agli ordini del Luogotenente imperiale di Trieste, come un sindacalista italiano gli rimproverò», dopo aver ricordato questo, soggiunse: «Tennero l’impegno i socialisti austro-ungarici? All’indomani della brutale aggressione di cui furono vittime gli studenti italiani nell’università di Vienna , Leonida Bissolati li richiamò alla reciprocità e all’osservanza dei patti. (I socialisti austro-ungarici alla prova, Avanti del 25 novembre) e il direttore dell’Avanti ha tentato di far credere che i compagni al di là dell’Isonzo li abbiano mantenuti facendosi forte delle dichiarazioni di Pittoni nelle delegazioni, di Pernerstofer, di Adler e di altri nel Reichsrath. La verità è alquanto diversa. L’animo dei socialisti austriaci, se non di quelli irredenti di Trieste e dell’Istria, si è rivelato nel linguaggio vergognoso dell’Arbeiter Zeitung – organo ufficiale del socialismo austriaco – contro gli studenti italiani: si è rivelato nella ribellione contro la protesta affacciatasi nel Parlamento italiano e caldeggiata specialmente dall’Avanti di considerare la questione dell’università italiana di competenza indiretta, se non diretta, della politica estera. Essi, perciò, hanno sinanco meritato i rimproveri di Bebel: rimproveri che saranno più acerbi dopo il salvataggio operato dal Ministero, come se fossero un gruppo di ascari italiani. Bissolati chiamò i socialisti austriaci alla prova; e la prova è fallita». Le parole sono energiche e l’epiteto ascari addirittura sanguinoso per chi sappia chi sono gli ascari alla Camera italiana. E l’Avanti che pur cerca delle giustificazioni per i suoi consenzienti austriaci, su questo punto non dice parola. Gli è che in Italia i socialisti non sono ancora arrivati a quel grado di evoluzione a cui ha portati i colleghi dell’Impero. Nella mentalità italiana coloro che dopo aver manifestata in cento modi la loro convinzione contraria al programma del governo, dopo aver combattuto a bombe di carta, al punto critico lo salvano, si chiamano ascari. Noi, l’abbiamo detto in principio, siamo più indulgenti e comprendiamo benissimo le dolorose contraddizioni in cui uno può trovarsi nella lotta per la vita. E il primum vivere, deinde philosophare vale anche per i socialisti. Soltanto ci piacerebbe, che filosofassero di meno, quando hanno provveduto ai casi loro, diremo così, di... stomaco. E che non ci venissero in campo con tante belle teorie, e con pose da grandi uomini, che inflessibili e fieri fanno tremare i governi. Se i liberali ebbero molte volte in passato il coraggio di don Chisciotte e combatterono le storiche battaglie, essi hanno quello... di Sancio Panza. 