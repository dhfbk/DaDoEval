Di violare la legge può avvenire a tutti per una causa o per l’altra, può avvenire a tanti poveri diavoli che non la conoscono e che vengono tuttavia condannati in forza del paragrafo 3 che non ammette come scusa l’ignoranza della legge, e può avvenire ai giudici che la conoscono e tuttavia la interpretano come non va. A questa, non diremo inaspettatta ma spiacevole conclusione siamo dovuti arrivare stamane, quando ebbimo letto una certa sentenza della Suprema Corte di Giustizia che ci riguarda un po’ da vicino. Ci sarà forse qualcuno che ricordi ancora quel tal Mussolini, che fu qui nella passata estate, e che ci onorava della sua speciale amicizia riserbandoci quasi quotidianamente le più espressive frasi del suo ben fornito vocabolario di socialista anarchico. Un bel giorno a costui saltò il ghiribizzo di fare un’intimidazione al nostro collega sac. Chelodi , il quale aveva creduto di rilevare una circostanza di fatto riguardo alla candidezza della sua fedina penale, e gli scagliò contro queste graziose parole: «Se poi non avrete il pudore di una rettifica, io mi prometto e vi prometto, che prima di andarmene da Trento lascerò sulla vostra chierica il segno non facilmente delebile delle mie mani». Naturalmente il nostro collega, per così poco, non perdette il suo abituale buonumore, e mentre Mussolini gli lasciava tempo cinque giorni, ancora il dì seguente rispondeva prendendolo in giro per la sua spavalderia alla D’Artagnan. E a onor del vero bisogna pur anco aggiungere che, o l’amico romagnolo fosse meno feroce nell’animo che nelle parole, o avesse una maggior paura del codice penale che non volesse far credere colle sue vanterie, o ritenesse anche questa sua promessa, come tutte l’altre che gabellano ai gonzi i socialisti, fatto è che, quantunque più volte abbia incontrato il collega nostro, se n’andò tuttavia da Trento senza lasciargli sulla chierica quel tal segno di cui sopra, e senza nemmeno tentare una sì eroica impresa. Era però opportuno dargli una lezioncina, e a tale scopo venne sporta contro di lui querela per lesione d’onore mediante minacce. Il paragrafo da applicarsi era il 496 del Codice penale, nel quale è detto «chi pubblicamente ed in presenza di più persone reca ad alcuno un’offesa reale... oppure ad alta voce e per essere inteso gli minaccia maltrattamenti si fa reo di contravvenzione». Si presentava la elegante questione giuridica se le minacce lanciate a mezzo della voce alta e diffusa della stampa potessero essere eguagliate a quelle considerate dal paragrafo di legge, il quale materialmente sembrerebbe ristretto alle minacce vocali. L’egregio avvocato Lutteri, che ha qualche pratica di codici e di tribunali, ne era profondamente convinto e questa tesi fu anche prospettata nell’atto d’accusa e poi abilmente svolta al dibattimento di prima istanza. Nel quale Mussolini cercò di scansarsi adducendo che la minaccia era soltanto condizionata, ed il sig. giudice distrett. – come è noto – lo assolse; e la motivazione fu in sostanza questa: che non poteva con tranquilla coscienza condannare non essendo il caso concreto nella legge espressamente contemplato. Ancora quel giorno noi annunciammo che trattandosi di una questione giuridica assai interessante ed anche importante per la moralità giornalistica noi avremo interposto ricorso. La causa venne portata dinanzi al Tribunale in appello. Anche qui Mussolini venne assolto per i medesimi motivi, ai quali i nuovi giudici vollero aggiungere anche questa semplice considerazione «che nel capitolo del nostro codice penale dove si tratta della materia delle offese all’onore è ovunque fatto cenno e c’è la sanzione penale di quelle offese che si fanno bensì a mezzo della stampa, ma sono di specie diversa da quella che il querelante privato vorrebbe riscontrare nella minaccia dell’accusato: se dunque il legislatore nel parag. 496 non accenna espressamente ad un modo di minacciare quale sarebbe quello dell’accusato, vuol dire che non era sua intenzione di far cadere sotto la sanzione del detto paragrafo 496 l’azione denunciata». La quale considerazione è tanto giuridica che noi profani – lo confessiamo candidamente – non riuscimmo a comprenderla. Il Mussolini invece ne fu così soddisfatto che subito dopo cominciò la serie dei suoi articoli più violenti contro di noi. E noi invece, quantunque abbiamo un grande concetto e una corrispondente stima dei lumi dei giudici, non eravamo ancora convinti sull’interpretazione di quel benedetto § 496. C’è a Vienna un supremo tribunale, la Cassazione, fino ad esso si spinse la nostra indiscreta curiosità di giornalisti. Ed ecco quello che ci si risponde di colà. In nome di Sua Maestà l’Imperatore! L’i. r. Corte suprema di giustizia e cassazione deliberandosi il gravame di nullità dalla i. r. Procura generale interposto a tutela della legge contro la sentenza 14 giugno 1909 dell’imp. R. giudizio distrettuale in Trento, e la sentenza 30 luglio 1909 dell’i. r. Tribunale circolare di Trento, quale giudizio d’appello, con cui Benito Mussolini fu assolto da un’accusa contro di lui mossa dal querelante privato Don Giovanni Chelodi, per contravvenzione al § 496 C. p.; in esito al pubblico dibattimento tenuto oggi 19 ottobre 1909, sotto la presidenza dell’i. r. Presidente di senato Barone de Prandau, coll’intervento degli i. r. Consiglieri aulici Münnich, Fangor, Marconi e D.r Spath, quali giudici, e dell’i. r. giudice distrettuale Witoscynski, quale protocollista; sentita la relazione dell’i. r. Consigliere aulico D.r Spath, referente e le deduzioni dell’i. r. avvocato generale Okretic, quale rappresentante dell’i. r. Procura generale, Ha giudicato: Mediante la sentenza 14 giugno 1909 dell’i. r. giudizio distrettuale di Trento e mediante la sentenza 30 luglio 1909 dell’i. r. Tribunale circolare in Trento, quale giudizio d’appello, con le quali Benito Mussolini fu assolto dall’accusa contro di lui portata dal querelante privato don Giovanni Chelodi, per contravvenzione al § 496 C. p. è stata violata la legge. (Segue la motivazione. Si espongono i fatti che noi omettiamo per non ripeterci. E poi continua): Don Chelodi sporse per queste parole querela contro Benito Mussolini, per lesione d’onore. Tutti e due i giudici inferiori opinarono, che le suddette parole contengano una minaccia di maltrattamenti e che l’ingiuria è stata lanciata in pubblico, mandarono però ciò non per tanto assolto l’accusato, poiché il § 496 C.p. presuppone, che la minaccia avvenga «ad alta voce e per essere intesi», e ciò (opinarono) non si verifichi nel caso di una pubblicazione, sia pure più efficace mediante la stampa, mentre non è dall’articolo quarto della patente di promulgazione al Codice penale ammessa una interpretazione estensiva della legge in via di analogia, né si può ricorrere alla «ratio legis» dal momento che, come nel caso concreto, la rigida casuistica del nostro codice penale stabilisce amminicoli formalistici per ogni specie di contravvenzioni, i quali limitano od ostacolano completamente il riguardo dovuto all’estremo principale della specie del reato – qui la pubblicità sotto ogni suo aspetto. – Per il giudizio d’appello servì inoltre di norma la considerazione, che quelle lesione dell’onore che possono essere commesse mediante stampato, sono nel codice penale espressamente indicate e che non era intenzione del legislatore di far cadere sotto una sanzione penale le minacce, espresse mediante stampati, non avendo assunto nel § 496 C. p. una relativa disposizione. Senonchè la erroneità di questa interpretazione della legge balza tosto agli occhi. È ben vero che il § 496 C. p. dichiara punibile «la minaccia di maltrattamenti» solamente nel caso che non sia stata proferita «ad alta voce e per essere inteso». Con ciò sono escluse quelle minacce che possono essere sentite unicamente dal minacciato. Ma non è giusto d’interpretare le parole della legge nel senso che debbasi assolutamente trattare di minaccie, che si possano sentire coll’udito. La legge vuole nel § 496 C. p. appunto come nell’«oltraggiare con nomi ingiuriosi», così anche nel «minacciare maltrattamenti» descrivere unicamente la forma verbale dell’offesa, senza con ciò escludere che essa possa essere commessa altresì mediante la stampa. In questo caso in luogo del sentire coll’udito subentra appunto la generica possibilità che i lettori del periodico la vengano a sapere. Sarebbe però un controsenso non supponibile nella legge, se una minaccia verbale, che può essere udita solo da poche persone, fosse punibile e non lo fosse, invece una eguale minaccia resa accessibile mediante la stampa ad una illimitata pubblicità. Laonde è corrispondente ad una corrispondente interpretazione della legge il ritenere, che colle parole «ad alta voce e per essere sentito», s’abbia voluto unicamente delineare la minima misura del grado di percepibilità dalla legge richiesto, onde ritenere la minaccia di maltrattamenti ancora punibile senza però volere con ciò escludere la punibilità della molto più ampia diffusione della minaccia mediante stampati. In realtà emerge dai §§ 489 e 491 C. p. in modo indubbio, che «opere stampate» e «libelli famosi» si appalesano solamente quale specie qualificata di diffusione di offese che possono essere fatte anche a voce. Che il § 496 C. p. non faccia alcun cenno che il reato possa essere commesso mediante la stampa, non è di rilevanza. Non si è messo mai in dubbio la possibilità di «insulti» mediante stampati; ed anche il § 493 C. p. dichiara espressamente, che le offese previste dai §§ 487 e 488 C. p. possono essere recate mediante stampati, comunque in tutti e due questi passi di legge la figura del reato sia tracciata senza accenno a questo modo di commetterlo. Che il § 496 C. p. non venga enumerato dal § 493 C. p. ha solo per effetto, che la figura di reato in quello contemplato, rimangano pur sempre contravvenzioni anche qualora siano state commesse mediante stampati. Era quindi mestiere accogliere in base ai §§ 292 e 479 R. p. p. il gravame di nullità dalla I. R. Procura generale interposto di conformità al § 33 R. p. p. e giudicare come è esposto nel dispositivo. L’I. R. CORTE SUPREMA DI GIUSTIZIA E DI CASSAZIONE Vienna, 19 ottobre 1909. PRANDAU m. p. Questa sentenza viennese – della quale conoscevamo il dispositivo già nel passato ottobre, ma che ci venne comunicata nel testo completo soltanto oggi – è tanto chiara ed eloquente che non crediamo necessario aggiungervi dei commenti. Solo ci permettiamo di osservare che anche questa, e più e meglio che la decisione viennese di cui abbiamo scritto ieri, avrà un valore come precedente. A noi importa ben poco, ma certi giornalisti che talvolta usano come argomenti polemici di straordinaria efficacia le minacce potranno prendere visione di questo § 496, il quale dopo l’interpretazione datane dalla suprema corte di giustizia potrebbe verosimilmente riuscire più concludente in certi casi anche ai giudici, e permettere loro di pronunciare con tranquilla coscienza qualche sentenza di condanna. Il Mussolini se l’è cavata e nessuno oggi gli correrà dietro a intimargli la nuova sentenza, egli del resto ha riconosciuto ripetutamente quando era tra noi di aver trovato una giustizia che non gli spiaceva e dei giudici buoni, sarebbe dunque inopportuno togliergli questi ottimi ricordi. Ma non sarà male però constatare che in tutti i processi che ebbe egli fu condannato, e che in quello unico in cui fu assolto, – e se ne teneva – fu violata la legge. Il che, a dir vero, è umano. 