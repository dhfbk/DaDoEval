Il presente telegramma è per l’on Lombardo e fa riferimento al telespresso n. 10/61 in data 21 aprile. È stato compiuto stamane un passo da parte di questo ambasciatore del Belgio inteso a fare presente che, nel caso in cui gli obblighi relativi alladurata del servizio militare non venissero esattamente precisati, il Governo di Bruxelles si troverebbe nella impossibilità di prendere impegni circa la firmadel Trattato. A tale passo è stato risposto che la questione ha due aspetti: uno politico ed uno tecnico, ed essi non debbono essere confusi. Riguardo al primo aspetto sin dal primo momento il Governo italiano si è dichiarato favorevole al principio della uniformità del periodo di ferma in tutti gli stati partecipanti. Per quanto concerne il secondo aspetto – cioè quanto al numero dei mesi di ferma – la decisione in proposito dovrà essere presa in un secondo tempo, quando cioè il Comitato militare dovrà affrontare il problema in sede esclusivamente tecnica. Il Governo italiano ritiene, in queste condizioni, che l’abolizione di qualsiasi discriminazione, sancita dal Trattato, dovrebbe costituire una assicurazione sufficiente per il Governo belga, anche per quanto concerne il Parlamento e l’opinione pubblica belga. All’ambasciatore del Belgio è stato infine fatto presente in via personale come sarebbe dannoso e pericoloso nei confronti di tutti il volere confondere oggi senz’altro i due aspetti della questione in modo da provocare difficili posizioni polemiche parlamentari prima della firma del Trattato. 