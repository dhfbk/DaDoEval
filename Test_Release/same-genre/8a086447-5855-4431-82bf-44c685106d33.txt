Abbiamo visto ieri come il partito socialista italiano progetti l’organizzazione dei consigli degli operai e dei contadini, proponendosi di prendere deliberazioni definitive entro due mesi, «nella preoccupazione degl’inevitabili avvenimenti che si preparano». Si tratta di trapiantare in Italia la «repubblica dei consigli», fondando ogni potere sociale e politico sulle organizzazioni di classe ed escludendo da qualsiasi diritto civile «le classi sfruttatrici», cioè tutti coloro che non si occupano di un lavoro manuale, i proprietari e gli addetti al commercio. Come poi i socialisti intendano costituire i consigli entro gli operai organizzati stessi, si può immaginare, quando si tenga presente l’esempio russo e quello ungherese, ove le rappresentanze dei consigli vennero elette tenendovi lontani colla violenza i rappresentanti del socialismo moderato (menscevichi) e dei social rivoluzionari. Un piccolo saggio delle tendenze che impereranno nella repubblica dei soviets abbiamo già nell’attuale sciopero ferroviario , inscenato anche per escludere da ogni rappresentanza di fronte al governo altre società di ferrovieri che non siano il sindacato rosso. Ma che cosa faranno i consigli? I consigli dovranno sostituire i comuni, le rappresentanze provinciali ed il parlamento, il quale dovrà far luogo al consiglio o soviet centrale, costituito di delegati dei consigli locali e provinciali. Sembra un sogno che in Italia esista davvero un partito organizzato il quale predichi e prepari per conto suo l’abolizione del sistema democratico parlamentare per sostituirvi la dittatura di pochi comitati di salute pubblica. Sembra un sogno che a pochi mesi dalla conquista della proporzionale, principio che vuole appunto raggiungere la più perfetta rappresentanza di tutte le classi in proporzione al numero dei loro aderenti, i socialisti vogliano ritornare indietro, ad un sistema che un grande socialista, il Kautsky , ha definito un tuffo nella asiatica barbarie. Ma non è un sogno. In Italia esiste nella maggioranza del partito socialista questa volontà ed i dirigenti del partito hanno di recente confermato che essa riflette decisioni di prossima attuazione. Perfino nella nostra regione s’incomincia a predicare la dottrina dei soviets e nell’«Internazionale» il teorico del partito trentino, Luca d’Avio , si sforza a persuaderci con professorale ingenuità che il sistema dei soviets può da noi essere introdotto senza tante scosse. Non entriamo per ora a discutere colla sua tesi. A noi basta rilevare che i socialisti, volendo i soviets, non vogliono né autonomie provinciali [Serrati lamentò a Firenze che il «partito è troppo decentratore, mentre tutto dovrebbe essere accentrato per preparare gli organi rivoluzionari»], né parlamento. I deputati socialisti sono alla Camera non per raggiungere colla votazione di qualche legge o l’approvazione di qualche provvedimento una graduale trasformazione della società ed un miglioramento delle condizioni politiche ed economiche, ma allo scopo ben netto di screditare il parlamento, di renderlo incapace di lavorare, tanto che agli operai paia giustificato ed utile il colpo rivoluzionario per abbatterlo e sostituirlo col soviet centrale e colla dittatura del proletariato. Eccovi come un capo massimalista espone nell’«Avanti» di domenica, con logica inappuntabile, il piano di battaglia e la finta della manovra: «La repubblica comunista – premette lo scrittore dell’Avanti – è l’aspirazione generale del proletariato. Essa si attiva nella rivoluzione. Aspettare però che la rivoluzione sorga miracolosamente dalla piazza è come negare ogni valore alle lotte sostenute per la conquista di più numerosi seggi in Parlamento. Tanto valeva essere astensionisti, se l’andata a Montecitorio di 156 deputati socialisti non dovesse contribuire all’abbattimento delle istituzioni parlamentari. Ma questo non lo crediamo. L’azione che il gruppo socialista può compiere a favore della rivoluzione è immensa. Un suo atteggiamento deciso, netto di fronte alle rappresentanze degli altri partiti in Parlamento può seriamente aiutare la azione di piazza. La maggioranza della borghesia in Parlamento oggi è una maggioranza dello Stato poliziesco; una maggioranza vale a dire che si fonda sulla guardia regia, ma non sul paese lavoratore. Ciò che il gruppo parlamentare socialista deve oggi compiere è appunto questo: individuare bene la sua posizione di fronte al resto del Parlamento borghese; dichiarare il fallimento di questo; appellarsi alle classi lavoratrici. Bisogna che in Parlamento si levi il grido: “Basta coi parlamenti borghesi”. Bisogna che la crisi sia davvero crisi di regime e non semplicemente crisi ministeriale o parlamentare. Perché questa lotta si possa ingaggiare con successo, è necessario che essa s’imposti su un terreno inaccessibile appunto agli altri partiti. E qui un breve richiamo alle passate lotte parlamentari». Lo scrittore ricorda a questo punto l’ostruzione parlamentare del gruppo socialista nel 1914, ostruzionismo che Salandra definì allora la distruzione del sistema parlamentare e invoca l’imitazione di quell’esempio. «Se l’ostruzionismo giovò allora – continua l’Avanti – a rafforzare il partito socialista con venti deputati, a maggior ragione esso potrebbe giovare oggi alla causa della rivoluzione, con un così forte nerbo di rappresentanti operai in Parlamento». E quali saranno gli argomenti da lanciare in mezzo alle discussioni della Camera per renderle impossibile un lavoro pratico e proficuo? L’articolista lascia ai deputati mani libere, purché sollevino tante e siffatte questioni che ne nasca la reazione rivoluzionaria. «Si riprenda, egli conclude, la questione della riforma del diritto successorio: si sollevi, se ciò non basta, la questione dell’abolizione del debito pubblico contratto per la guerra; si faccia insomma una azione positiva, concreta per valorizzare la coscienza rivoluzionaria cui è assunto il nostro proletariato. Occorre affrettare la dissoluzione del regime borghese, dando alle classi lavoratrici la visione precisa di ciò che esse sono attualmente e della via che devono seguire per la loro totale emancipazione. Non siamo per il Parlamento, ma vogliamo che questo diventi strumento di rivoluzione. E tale potrà essere, solo se i compagni del gruppo socialista sapranno assolvere al loro compito, come oggi i tempi richiedono». Linguaggio che ci pare abbastanza chiaro e significativo. È al lume di questi sprazzi di luce che converrà vedere ed osservare di qui innanzi l’attività dei deputati socialisti alla Camera. E vadano poi i nostri compagni propagandisti nei comizi a puntare tutta la loro argomentazione su di un voto della Camera! La verità è che i loro deputati non vogliono il Parlamento e che compiono tutte le manovre per impedirgli di lavorare. È la stessa lotta che si è combattuta in Russia da Trotzky e da Lenin contro la costituente. In Russia la debolezza di Kerensky ha perduto la causa della democrazia. Lenin e Trotzky si sono impadroniti del potere escludendo non solo tutti i «borghesi», ma anche i socialisti di destra, e soffocando nel sangue il tentativo dei deputati, eletti a suffragio universale in tutta la Russia, di riconvocarsi in assemblea deliberativa. In Italia i Bombacci e Serrati non hanno ancora in mano le mitragliatrici, e tutta la differenza sta lì: il volere e la meta sono identici. Auguriamoci che la differenza stia anche in questo, che Nitti non è Kerensky. 