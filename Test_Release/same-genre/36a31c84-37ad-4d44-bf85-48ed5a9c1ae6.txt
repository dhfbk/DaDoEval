Abbiamo ora sott’occhio tutta la trama dei calunniatori e dei falsari. Le Innsbrucker Nachrichten distendono in una colonna e mezzo quello che la Presse di ieri riferiva in un breve telegramma. Le Nachrichten annunziano nel tono delle rivelazioni importanti che l’ordinariato della diocesi di Trento ha diretto ai parroci italiani una circolare confidenziale intorno all’attività del Tiroler Volksbund. Le Nachrichten pubblicano anche il testo della circolare, ed è bene, perché dal testo della stessa per ogni uomo onesto risulta con documentata chiarezza che si tratta di un’inchiesta che l’autorità diocesana ha inteso avviare presso i propri organi e nella sua sfera d’azione nell’interesse della verità e degli scopi altissimi che l’autorità stessa nella sua provvidenza pastorale ha il dovere di perseguire. Il questionario domanda se nella rispettiva cura esista un gruppo del Volksbund e come religiosamente ed in relazione col curatore d’anime si comporti, in qual modo il gruppo sia stato fondato, se faccia agitazione per scuole di altra nazionalità e se mostri tendenze protestanti. Il questionario stesso si fa cura di avvertire che non si limitino ad osservazioni generiche, ma si precisino eventuali risultanze concrete. Nell’accompagnatoria poi viene fissato che l’inchiesta ha lo scopo di assodare gli eventuali danni o pericoli che il Volksbund recasse alla pace religiosa e nazionale ed il rispettivo curatore di anime viene incaricato di fare esatti rilievi, oggettivamente, sine ira et studio, raccomanda la circolare. Ogni persona equa dovrà concedere che si tratta di un’inchiesta in favore della verità. Se gli agitatori del Volksbund nel nostro paese non si sentono gravata la coscienza, perché tante inquietudini, perché tanta rabbia? Oltre a ciò il testo stesso della circolare è la più bella prova che si tratta di un atto che si mantiene entro la sfera e le attribuzioni dell’autorità ecclesiastica, e non di un’azione politica. Del resto non afferma il Volksbund stesso di non occuparsi affatto di politica, ma solo di problemi di cultura e di nazionalità? Ebbene, vediamo che cosa hanno saputo fare gli ispiratori del Volksbund di codesto innocente foglio richiesta, capitato nelle loro mani per qualche disguido postale o per chissà quale inavvertenza. Due cose: prima ne derivarono una delazione politica in tutta regola, invitando il Governo ad intervenire contro mons. Endrici il quale, essendo Vescovo di Trento e di Bolzano, s’è posto dalla parte dei Landeszerreisser, degli sbranatori del Tirolo, aiutando così il movimento irredentista. «Il Vescovo di Trento – dice il foglio enipontano – invece di ricavare dalle dimostrazioni di Bolzano l’ammaestramento che la dignità della sua posizione è già in pericolo, ha invece mosso un altro passo gravissimo contro i difensori dell’unità provinciale.» I germanizzatori sfuggono dunque la discussione sul loro terreno per ingannare ancora una volta, se è possibile, il popolo del Tirolo. Essi tentano di organizzare per i loro scopi Governo e tirolesi, senza distinzione di parte sotto la bandiera dell’unità politica, per nascondere che il Volksbund è combattuto sopra ogni altra cosa e, nei riguardi pastorali, solamente in quanto la sua azione s’è dimostrata perniciosa alla pace religiosa ed alla causa dell’equità nazionale. Vano tentativo, speriamo ormai. La breccia s’allarga sempre più, la verità è in marcia! I falsari l’hanno forse intravisto e perciò credettero necessario ricorrere ad un altro trucco. Inventarono e propalarono ai quattro venti che parte del clero trentino «quello di sentimenti tirolesi» si ribellò al Vescovo ed incaricò la stampa ebraico-liberale di farsi banditrice della loro protesta. La Presse parla di una conferenza avuta da alcuni parroci, le Nachrichten narrano già di parecchie conferenze! (Mehrfach vertrauliche Zusammenkünfte). In codesti segreti conciliaboli i parroci italiani avrebbero votato un ordine del giorno che pare proprio detto da quel nostro buon conoscente che è il dr. Rohmeder. I sullodati parroci deplorano vivissimamente che il loro Vescovo si sia mischiato in cose politiche, provocando una crisi pericolosa fra il clero stesso, si vergognano di dover fare lo spionaggio contro il Volksbund, società patriottica, rifiutano perciò obbedire, rispondendo al questionario, ma per tema del terribile terrorismo che domina, si limitano a confidare ad un giornalista codesti loro sentimenti (unter Diskretion) «affinché venga richiamata l’attenzione del Governo e influisca sul Vescovo». Il falso è davvero così goffo che è meraviglia ci sia un giornale qualsiasi che si presti a tali invenzioni. Ma evidentemente qui abbiamo da fare con una banda organizzata di calunniatori che non sanno perdonare al nostro Vescovo la sua pastorale franchezza e vogliono vendicarsi con tutti i mezzi. Agli insulti di Bolzano è seguita l’invenzione delle cinquemila corone per Tripoli. Ora l’energica attitudine assunta da tutto il clero ed il popolo diocesano, pienamente solidale col Vescovo ha avuto l’effetto del drappo rosso sul toro infuriato. I falsari sono ricorsi ad un’altra menzogna, inventando cosa, personaggi e circostanze, nella convinzione che, anche dopo una postuma smentita, qualche cosa resterà. Per conto nostro infatti qualche cosa rimane davvero. Rimane anzitutto raffermato in tutto il nostro clero ed il nostro popolo l’attaccamento invincibile al nostro principe Vescovo, padre ed apostolo della verità e della giustizia, e rimane d’altro canto rassodata la convinzione che nei nostri paesi trentini Volksbund est delendum! Fuori di noi non sappiamo con altrettanta sicurezza che cosa rimanga. Ma certo abbiamo ormai ragione di confidare che gli indegni sistemi dei detrattori del nostro Vescovo persuadano sempre più i cattolici e la gente onesta tirolese dell’equità delle mire a cui i fanatici germanizzatori ormai tendono e che i buoni isolino costoro nella loro perversità morale e sociale. In quanto al Governo, le nostre speranze devono essere limitate. È in grado d’imparare dagli avvenimenti qualche cosa di più che non sia una malevola passività per gli italiani? Acquisterà la forza di sentire una convinzione propria ed il coraggio di dimostrarla? Se non erriamo, si tratta di sudditi austriaci e non dei Manciù, o signori del Governo enipontano. Che cosa vi scuoterà dal vostro sonno buddista? O forse sentite la tentazione di credere ai parroci di lingua italiana e cuore tirolese, fabbricati dalla fantasia bolzanina? Voi sapete la nostra risposta: Non noi, tutto il Trentino si solleverebbe, come un sol uomo. 