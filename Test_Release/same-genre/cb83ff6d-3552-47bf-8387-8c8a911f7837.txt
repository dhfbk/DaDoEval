Chi tenga conto della tendenza di Mussolini, affermata in comunicati ufficiali, di voler regolare i rapporti coi partiti designati oramai come «nazionali» – e sono tutti, esclusi i socialisti e i nittiani – chi consideri il suo ultimo giudizio sull’attività della Camera, chi sappia valutare l’atto del governo fascista che impone a sé e ai fiumani l’approvazione degli accordi della Jugoslavia , non può sfuggire all’impressione che il capo del governo sta attuando una graduale ma sensibile evoluzione verso le forme e lo spirito della costituzione, com’è fissata nello Statuto del regno. Invero questa evoluzione si compie fra attacchi retrospettivi allo Stato liberale, fra richiami nervosi ai diritti della rivoluzione; e lo stile dell’uomo è ancora tale che la sua meta può essere anche oggi in discussione. Ma lo stile è dovuto all’uomo ed è inseparabile dalla sua personalità o è un linguaggio obbligatorio, a cui è tenuto un uomo che ha fatta la rivoluzione, suscitando delle speranze indefinite e creando per le masse un mito politico? Il problema appassiona gli osservatori; ma gli elementi per giudicare sono ancora troppo pochi. Conviene quindi per oggi limitarsi a valutare i fatti e tenersi a questi. E i fatti dicono che la linea del governo si volge verso la normalità della vita costituzionale, non all’incontro di essa. È per questa sensazione e per questa persuasione che bisogna giudicare anche la cooperazione dei popolari. Non è che essi vogliano e possano assumere la corresponsabilità di ogni atto di governo, né che si adagino con programmatica rassegnazione allo stato presente; è che credono di poter aver fiducia nella dinamica, cioè nel divenire della politica fascista. E siccome credono che la loro opera leale e dignitosa, per quanto limitata, di cooperazione possa essere un elemento utile, il quale rinforzi, entro il fascismo, la tendenza di coloro che si muovono verso la restaurazione costituzionale, così danno quest’opera disinteressatamente, sopportando anche, pur cercando di attenuare con tutti gli sforzi, la contraddizione stridente, che, troppo spesso e non per loro colpa, si rivela fra i rapporti che vigono al centro e i conflitti che scoppiano alla periferia. Altre ragioni fortissime gl’incoraggiano su tale via. Lo Stato è in condizioni finanziarie assai gravi. I fascisti si propongono di salvarlo. Se si può, se si è richiesti, non è doveroso aiutarli in tale sforzo immane? L’amministrazione è in disordine. Non si deve cooperare per regolarla? Il paese è vittima di una grande indisciplina morale e organizzativa. Sarebbe logico, patriottico, rifiutare la propria opera per ristaurarla? Ecco come va impostato il problema della cosidetta collaborazione, problema che purtroppo e assertori e negatori arrivano a snaturare, quando la combattono o la sostengono come acquiescenza più o meno opportunistica e come un inerte adattamento per stato di necessità. 