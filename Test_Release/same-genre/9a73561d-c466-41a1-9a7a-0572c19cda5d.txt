Un telegramma odierno annunzia che i quadrumviri si occupano finalmente delle clausole finanziarie riguardanti il trattato coll’Austria-Ungheria e che verranno in proposito sentite le delegazioni degli stati successori, gli czeco-slovacchi, i polacchi, i ruteni, gli jugoslavi… Ci siamo dunque! Incomincia la interessante sfilata di popoli austriaci innanzi al tribunale che deve fissarne le responsabilità e graduare con ciò anche le riparazioni, alle quali saranno tenuti. Per la conoscenza che abbiamo dei nostri nemici e dei nostri amici di ieri possiamo anche immaginarci il contradittorio che si svolgerà in queste udienze decisive. I successori, la Boemia in testa, negheranno la successione. E Kramarz sovrattutto farà quest’obiezione imbarazzante: Come mai io potei sedere al banco dei vincitori e dei giudici quando si trattava d’imporre il trattato alla Germania ed oggi, che si tratta della sua alleata, l’Austria-Ungheria, io devo trovarmi fra gli accusati ed i debitori? È facile pensare che cosa aggiungeranno i delegati della Galizia (polacchi e ruteni) e gli jugoslavi. Tutti negheranno d’aver voluta la guerra e d’averla combattuta nell’interesse della monarchia absburghese e si vorranno dimenticare gli entusiasmi dei polacchi che mandarono le loro legioni contro la Russia e fino all’ultimo momento stettero fedeli alla politica dei centrali, la ferocia antiitaliana degli sloveni (l’attuale loro ambasciatore a Vienna Pogacnik era capo d’un corpo nazionale) e la politica di prima maniera degli czechi stessi i quali nei due primi anni della guerra s’ispiravano ad un federalismo sotto lo scettro degli Absburgo, non alla demolizione della monarchia, tanto che ancora nel maggio 1917 Stanek , capo del club czeco, su invito dei ministro Czernin , pubblicava una dichiarazione di protesta contro il programma che l’Intesa aveva trasmesso a Wilson e di irremovibile fedeltà agli Absburgo . Obietteranno qui i popoli successori che il loro atteggiamento durante la guerra era forzato e doveva subire pressioni che sembravano onnipotenti. E noi, che ci trovavamo nell’identica situazione, siamo dispostissimi ad accettare questa spiegazione, ma non a titolo di esimere gli slavi da ogni responsabilità giuridica. Moralmente la situazione degli slavi è assai diversa da quella dei tedeschi e fra gli slavi stessi assai diversa è la graduatoria, ma giuridicamente questi popoli devono assumere anche il passivo di quelle eredità del cui attivo si sono impadroniti, e del passivo la posta privilegiata che ha la precedenza su tutte è quella del pagamento delle riparazioni. Abbiamo esposto un’altra volta in un articolo riprodotto anche in parecchi altri giornali, che cosa in concreto vorremmo garantito ai creditori in questa posta. Oggi non vogliamo accennare che alla questione di massima, per esprimere la fiducia che i nostri plenipotenziari sappiano far valere in questo momento non meno grave forse di quello in cui si decidono questioni territoriali, gl’interessi della popolazione italiana. In verità ricordando come nei vecchi trattati il lato economico fu sempre il punto debole dei negoziatori italiani e colle conseguenze ancora in corpo di quell’armistizio di villa Giusti il quale con grave nostro danno ha trascurato completamente le clausole finanziarie; infine per un presentimento (non campato in aria!) che i negoziatori italiani abbiano negletta la preparazione sistematica e profonda del problema della liquidazione austro-ungarica, la nostra fede in essi è più un’ottimistica anticipazione che il frutto di un maturato convincimento. Per fortuna sembra che in questo punto gl’interessi italiani collimino colla nota tesi francese. Infatti il «Temps», giunto oggi, reca un articolo col motto «utilisons l’Autriche», il quale nella sua tendenza generale è condannabile, ma in certe sue conclusioni è accettabilissimo . La tesi generale dell’organo di Pichon è la solita: impedire che l’Austria tedesca, la «nouvelle Autriche», come la chiamano con una certa intonazione augurale i francesi, si unisca alla Germania, sfruttarla, anzi, come esempio per ottenere una disgregazione degli stati federali germanici. Infatti, dice il «Temps», se tratteremo bene l’Austria e dimostreremo che questo staterello di 6 milioni può risorgere materialmente ed avere assicurato un avvenire, anche la Baviera, la Sassonia, il Baden e Hannover si sentiranno indotti a far da sé, a concludere una pace separata cogli alleati e a piantare la Prussia. Contro questa tesi d’ordine generale che, per quanti conoscono davvicino i tedeschi e i paesi austriaci, sembra addirittura puerile ed è un sintomo della senilità della politica francese, non è qui il luogo di polemizzare. Anche su questo terreno c’è però un tratto di cammino che si può fare assieme benché la meta sia diversa. Il «Temps», infatti, continuando la sua argomentazione, conclude che per «salvare l’Austria novella» bisogna che gli alleati prendano due risoluzioni ardite: l’una di obbligare tutti gli stati successori ad assumere una quota parte dei debiti di guerra (70 miliardi all’incirca), che potrebb’essere quella parte la quale è stata sottoscritta dagli abitanti dei rispettivi territori; l’altra che gli alleati prendano essi stessi in mano il controllo delle finanze austriache, controllo che non deve limitarsi all’approvvigionamento, ma al promovimento delle industrie e dell’esportazione. A queste conclusioni ci pare di poter sostanzialmente aderire; ma non in ordine alla machiavellica politica francese del «divide et impera», bensì, come abbiamo accennato, per garantire all’Italia ed alle sue popolazioni danneggiate le sacrosante riparazioni che devono avere. Cosicché con riguardo a questo nostro diritto le «ardite risoluzioni» invocate dal «Temps» vanno formulate così: 1. gli alleati devono esigere in via di massima e pur ammettendo delle attenuazioni, forse anche delle esenzioni, che il debito pubblico dell’Austria- Ungheria, compreso il prestito di guerra, venga assunto da tutti gli stati successori; 2. gli alleati devono prendere in mano la liquidazione finanziaria dell’Austria-Ungheria, cioè tanto della ripartizione interna, quanto della liquidazione verso terzi. Non quindi un semplice controllo delle finanze austrotedesche, ma un controllo di tutta la sostanza patrimoniale dell’Austria- Ungheria, ovunque si trovi, siano i beni demaniali del Tirolo, siano le saline della Galizia, i petroli della Ucraina, o i carboni della Czeco-Slovacchia; perché questo patrimonio assieme alle ferrovie ed a poche altre sussistenze è l’unica ipoteca, sulla quale possano venir in qualche misura assicurate le riparazioni. Ciò non toglie che l’Italia possa essere d’accordo anche con tutti quei provvedimenti che servono a finanziare il creditore più forte, cioè l’Austria tedesca. È umano, è ragionevole e sta nel nostro interesse. S’è fatto anche colla Germania, alla quale viene permesso di pagare il suo approvvigionamento con una quota parte della prima retta della indennità dei 20 miliardi. Comunque, speriamo che i nostri negoziatori vorranno approfittare di questa tendenza della Francia; che se la Francia, dal canto suo, volesse servirsi dell’attrattiva di garantire le riparazioni, dovute all’Italia, per guadagnare quest’ultima ad una politica di ricostruzione austriaca, la risposta è agevole, perché la liquidazione non ha da far nulla coll’assetto territoriale e politico, o in ogni caso, non esiste fra l’una e l’altra un nesso logico necessario. Non spetta a noi di fare proposte concrete (speriamo che l’abbiano studiate!), ma, tanto per accennare in via illustrativa, quale necessità verrebbe di ricostruire sotto altre forme l’antico Stato danubiano dalla semplice esistenza di un istituto ipotecario comune che, sotto il controllo degli alleati, dovesse fare il servizio del debito pubblico dell’Austria-Ungheria? 