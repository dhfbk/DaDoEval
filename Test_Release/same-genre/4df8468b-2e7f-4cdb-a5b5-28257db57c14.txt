Il nostro più immediato problema è quello della popolazione. Quindi, dopo avere accennato alle cifre dalle quali risulta che l’incremento annuo della popolazione in Italia è di circa 400 mila unità contro i 100 mila italiani che riescono ad emigrare, l’onorevole De Gasperi ha affermato: Con 170.000 disoccupati circa ed una popolazione in continuo aumento, la nostra situazione economica non è facile, anche se sollevata dagli aiuti ERP. Vi sono alcune parti dell’Europa sovrappopolate ed altre hanno bisogno di lavoratori. Vi sono vasti e ricchi paesi, come ad esempio il Canadà, spopolati. Tutto ciò costituisce un’arma a doppio taglio. Il crescente peso dei servizi sociali per i disoccupati da una parte forza al rialzo i nostri prezzi, mentre la mancanza di manodopera in altri paesi forza i costi, di modo che tutti arriviamo ad uno stato di paralisi invece che ad un libero e mutuo beneficio, dei beni e delle capacità di lavoro di cui possiamo disporre. Nell’attuale situazione mondiale, è il caos economico e sociale che minaccia tutti. A causa di problemi abilmente ed avidamente sfruttati dall’agitazione comunista, non possiamo più pensare di giungere ad una soluzione singolarmente. L’Italia asseconda pienamente la costituzione di una Europa unita, di una politica economica e di una difesa unificata. Ma tutto ciò presuppone una larga misura di dare ed avere. Noi siamo pronti ad abbassare le nostre barriere commerciali ma questo non può avvenire ufficialmente. Passando poi a parlare della riforma agraria, l’onorevole De Gasperi ha voluto mettere in rilievo che l’attuale linea di azione in questo settore così importante è di distributore ai contadini terre che siano però state messe prima in condizioni produttive. Vi sono state molte critiche all’interno e all’esterno sulla lentezza della nostra riforma, ma bisogna tenere presente che questa riforma in un antico paese come l’Italia non è così facile come sarebbe il semplice lavoro di picchettare acri di terreno vergine in un’area disabitata. L’Italia la troverete sempre più in testa a quelle nazioni che reclamano una più stretta collaborazione internazionale, alla quale è essenziale la piena partecipazione di tutti i paesi la cui libertà viene continuamente minacciata dall’espansionismo sovietico. Se noi falliremo nel risolvere i nostri problemi, siano essi sociali, politici ed economici, è in pericolo il nostro come il vostro benessere, poiché è bene rendersi conto che il comunismo internazionale sta soltanto attendendo il nostro fallimento. Le ricche risorse del Canadà, che ancora attendono di essere completamente sviluppate per assicurare un migliore futuro al vostro vasto paese, sono cosa che interessa tutti noi, poiché tutti potremo beneficiare dell’aumentata prosperità canadese. Ciò può essere di grande aiuto per il popolo italiano, le cui energie hanno bisogno di trovare utilità di impiego. 