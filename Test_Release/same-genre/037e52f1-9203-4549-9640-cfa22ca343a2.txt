L’accordo concluso fra le due confederazioni italiane dell’industria per combattere la disoccupazione, consiste in «provvedimenti eccezionali» con riguardo alle «attuali possibilità di lavoro» ed ha, per esplicita disposizione, un carattere provvisorio e sperimentale. Solo quindi ad esperimento compiuto si potrà vedere se la riduzione del lavoro a 5 giorni la settimana colla corrispondente riduzione del salario settimanale, costituisca una misura efficace contro la disoccupazione industriale, valida a compensare gli effetti economici del diminuito salario. Ma l’accordo comprende un altro provvedimento che merita già fin d’ora di venir segnalato ed avrà certo larga eco fra quanti s’interessano di cose sociali. Si tratta della fondazione della «Cassa nazionale d’integrazione per assegni familiari» , cassa alimentata da contributi operai e padronali e dalla quale si concederanno degli assegni supplementari agli operai padri di famiglia. «La Cassa – dice il comunicato ufficiale – sarà amministrata pariteticamente e retta da uno statuto da concordarsi fra le Confederazioni». Dovrebbe trattarsi dunque di un’istituzione veramente corporativa e di carattere autonomo, ed è lecito sperare che gli ulteriori sviluppi non la trasformino poi in un organismo burocratico centralizzato, col pericolo di perdere per via il suo carattere iniziale e corporativo. Felicitiamoci intanto ch’essa abbia vita, perché con ciò l’Italia raggiunge, anzi supera parecchie nazioni, dalle quali finora, in questo particolare riguardo, si distanziava. Dovranno rallegrarsene in modo particolare i cattolico-sociali di tutti i paesi, perché è ben noto che le «alocations sociales» e le «casse di compensazione» (a parte anche la famosa «Caisse de famille», fondata già nel 1891 da Leone Harmel) devono il loro sviluppo post-bellico all’iniziativa ed alla propaganda dei cattolici E. Romanet, direttore degli stabilimenti Regis Goya di Grenoble e L. Deschamps, presidente di tali casse a Rouen. Il movimento si diffuse rapidamente in tutta la Francia e nel Belgio, attenendosi ad un tipo decentrato e volontario, finché nell’uno e nell’altro paese se ne occupò il legislatore per introdurre l’adesione obbligatoria a tali casse, che rimangono però autonome e decentrate. In Francia le casse erano nel 1920 sei, nel 1930 duecentotrentadue con quasi 2 milioni di operai. Ed è di ieri la relazione di Moyersoen all’annuale congresso dei circoli cattolici belgi, dalla quale risulta che nel Belgio durante il 1933 erano affigliate alle casse 96.220 imprese industriali con 1.227.000 operai e 270 milioni di contributi. Queste cifre ci dicono che il provvedimento italiano avrà delle dimensioni finanziarie notevoli, le quali se da una parte ne aumentano l’importanza, dall’altra accrescono la responsabilità di chi è chiamato a scegliere i metodi pratici dell’attuazione. Anche il congresso annuale della Fédération des cercles et associations catholiques del Belgio, inaugurato a Binche il 4 novembre, ha riparlato di riforme e di mondo nuovo. L’oratore dei giovani Jacques Crokaert ha invocato un ringiovanimento della Destra cattolica «… il faudra des équipes nouvelles, intransigeantes et libres, sans attaches avec la finance …». Il presidente ed ex ministro di Stato Segers , presentendo e prevenendo, aveva già invitato i giovani a «prendre le flambeau» ed in un’allocuzione ispirata aveva proclamato la necessità di superare il passato. Che cosa bisognerà sostituirvi? Ed ecco la risposta un po’ vaga del ministro di Stato: «Nous ne voulons pas, n’est-ce pas, qu’il soit, comme en Russie, un asservissement des consciences et des bras? Nous ne voulons pas qu’il soit, comme en Allemagne et même en Italie, car, malgré les miracles opérés par le fascisme le tempérament national y demeure essentiellement différent du nôtre, la dictature d’un seul homme!». «Noi non vogliamo, anzi non vogliamo più che sia una deviazione del sano regime parlamentare, un prodotto falsificato del suffragio universale, consacrante il regno della mediocrità, un regno ove governano i loschi… che si trascini miserevolmente nell’elettoralismo e nella lotta fra i partiti». Il nuovo Stato dovrà organizzarsi in modo che il bene comune domini sugl’interessi particolari, che la collaborazione delle classi risolva i problemi del lavoro, che il potere esecutivo sia rapido, che il potere di controllo sia affidato ai più capaci: «la représentation des compétences au lieu de celles des opinions». Il congresso venne coronato da un discorso del presidente Broqueville. Egli è lieto di vedere come i cattolici siano tutti d’accordo circa le riforme da attuarsi. Il suo governo ha preparato il terreno ristaurando l’ordine nello Stato e nelle amministrazioni pubbliche. E qui accenna ai decreti legge per la sicurezza dello Stato, alla soppressione delle milizie di parte, e continua: «Il governo è fermamente deciso a mantenere l’ordine nel paese, a difendere senza debolezze la legalità. Tutto quello ch’è avvenuto in Europa ha attirato la sua attenzione. Le disposizioni preparate per prevenire, se possibile e per reprimere istantaneamente, se sarà necessario, le manovre dei fautori di torbidi, da qualunque parte essi vengano, sono state riviste con cura meticolosa… L’era delle riforme può cominciare. Esse si attueranno come conviene ad un paese libero, che non ammette nessuna dittatura e molto meno quella della strada». Sulla crisi il vecchio uomo di stato ha una parola ottimista: «La crisi non è un avversario nuovo. È ancora sempre una conseguenza della grande guerra e le difficoltà che ci assalgono non hanno nulla di sorprendente, quando si pensi all’immensità della catastrofe dalla quale tuttavia siamo usciti vittoriosi». In materia di situazione economica era stato ottimista anche il noto economista professor Baudhuin , in una sua relazione molto ascoltata. Facendo il punto, egli aveva detto: «la situazione attuale rimane ancora difficile, ma per due terzi del mondo questa crisi, intensa in senso tecnico, è passata e perfino il periodo di depressione, che segue quello del regresso degli affari, questa fase posteriore alla crisi propriamente detta, è del pari terminato. La maggioranza dei paesi sono nel periodo di ripresa, e qualcuno come il Giappone e l’Africa del Sud si approssimano senz’altro alla prosperità… La situazione migliora senza che i governi v’entrino per nulla; la crisi muore di morte naturale. L’America ha tentato colla N. R. A. di affrettare quest’evoluzione, ma nessun osservatore attento le può attribuire reale efficacia se non quella d’aver sostenuto il morale. La ripresa è avvenuta per l’adattamento dei prezzi e la riduzione dei pesi di ogni specie… e in termine generale, per la svalutazione della moneta». Un collaboratore del Temps ci traccia un ritratto vivace di Gil Robles ch’egli chiama «l’uomo più enigmatico e più discusso della Spagna». Enigmatico, perché i repubblicani moderati vedono in lui un sostegno della repubblica, mentre i monarchici non hanno lasciato cadere in suo riguardo tutte le speranze. Enigmatico, perché mentre i socialisti vedono in lui il battistrada del fascismo, Primo de Rivera lo attacca violentemente come sostenitore del regime parlamentare. Qual è il vero Gil Robles? Il Temps fa uno sforzo meritorio per capire la mentalità di un cattolico-sociale spagnuolo, senza tuttavia arrivare a spiegarlo del tutto. Gil Robles – dice il corrispondente – è sovrattutto cattolico e difende l’avvenire religioso del popolo. Di fronte alla necessità e all’urgenza di debellare l’anticlericalismo e riformare gli articoli anticattolici della Costituzione, la questione della repubblica e della monarchia gli appare secondaria. In via di fatto, poiché la repubblica esiste, i popolari lavoreranno a migliorarla. Del pari Gil Robles è partigiano «d’un governo autoritario che possiede garanzie di stabilità» e vorrebbe che in Parlamento fossero rappresentate anche le autonomie locali (municipi) e sociali (corporazioni), ma non tende alla dittatura, per quanto ammetta che Dollfuss abbia potuto essere un «dittatore necessario». Ma il nocciolo del suo programma ha carattere sociale. Secondo il Temps, egli lo deriva dalla Quadragesimo anno. «È una politica molto avanzata. Comporta un tentativo prudente e graduale di partecipazione agli utili e il controllo operaio, il salario famigliare… La lotta di classe dovrebbe venir superata coll’organizzazione corporativa. Il diritto di sciopero sarà limitato, ma la giustizia sociale sarà imposta a chi sta in alto e a chi sta in basso colla stessa mano di ferro». Il cattolicesimo sociale e nazionalista di Gil Robles, merita di venir studiato, conclude il corrispondente, perché ha già suscitato degli imitatori nell’America latina e perché il partito di Gil Robles è chiamato al primo piano della politica spagnuola. Così gli avvenimenti della politica costringono la grande stampa liberale a parlare di quelle encicliche pontificie, le quali, quando vengono emanate, non vi trovano né ospitalità né commenti. Al congresso dell’Alliance démocratique tenutosi in Arras il 4 novembre, Pietro Flandin, presidente del partito ed allora ministro dei lavori pubblici, aveva tenuto un discorso-programma, del quale, prima che giungesse notizia della sua elevazione, avevamo notati i seguenti passi, come sintesi del liberalismo moderato francese. «Evitiamo le controversie coi partiti vicini. È nostro patrimonio comune la democrazia che suppone il rispetto di due principii, l’ordine e la libertà. L’ordine non consiste soltanto nel garantire la sicurezza materiale dell’individuo, ma anche nell’organizzare la sua sicurezza morale. Si capisce quindi come l’ordine sia la condizione essenziale della libertà dei cittadini. Per assicurare il rispetto di questi due principii il regime di contratto sociale, sotto cui viviamo, suppone l’esistenza di tre poteri indipendenti che devono agire ciascuno nella propria sfera … Non basta la constatazione che l’uno di questi poteri è deficiente, per giustificare il ricorso alla violenza. Ma d’altro canto bisogna trovare subito rimedio a tali deficienze, se si vuole garantirsi contro i fautori di disordini … Il regime non dev’essere messo in pericolo da fazioni che si arrogano il diritto d’interpretare a lor guisa le volontà della nazione. Noi siamo pronti alla difesa repubblicana contro tutte le imprese della rivoluzione o della dittatura…». È necessaria tuttavia anche la riforma dello Stato. E qui l’oratore, pur dichiarandosi disposto a votare i progetti Doumergue, pone per suo conto il maggior peso sulla riforma dell’amministrazione e sui problemi economici. Secondo il Flandin il problema politico s’impone, perché è distrutto l’ordine economico. «Ho denunciato per primo l’abbandono della libertà come fattore essenziale del disordine. In quei tempi l’economia “dirigée” raccoglieva il plauso di molti… Ora che, cariatide ferita, la libertà ha cessato di sostenere l’edifizio dell’economia mondiale e che crollano i templi dell’“économie dirigée”, prendo atto che tutti aderiscono all’ordine economico fondato sulla libertà». Affrettiamoci a registrare questa riviviscenza del liberalismo economico, la quale messa accanto a certe affermazioni del cattolico belga prof. Baudhuin, che citiamo in altra parte di questa rassegna, denotano che nel mondo si è tutt’altro che d’accordo sulla via da seguire per combattere la crisi. Non v’è, secondo il Flandin, altro mezzo di superare le presenti difficoltà e la disoccupazione che «sopprimere le tassazioni, proibire i prezzi d’imperio e lottare implacabilmente contro gli accordi sui prezzi e i monopoli». L’étatisme è la bestia nera dell’uomo chiamato oggi a governare la Francia. Il quale termina il suo discorso con un commosso appello alla gioventù francese. «La gioventù si dispera oggi di non aver nulla a sperare. Essa ci rimprovera di averle mostrato il fine del progresso materiale, ma di costringerla a marciare come una schiava; di averle insegnato l’amore della pace e l’orrore della guerra, ma disarmando la sua volontà; d’aver compromesso la sua fede spirituale, di non incoraggiare il suo eroismo nazionale… Ma in faccia ai 40 milioni di francesi che dirigono un impero di 100 milioni di esseri umani io dico pertanto a questa gioventù: no, tu non arrivi troppo tardi in un mondo troppo vecchio. Tutto non è conquistato e molto fu perduto che bisogna riconquistare. La democrazia non ha ancora prodotto le “élites” che sono necessarie al suo destino, né elevate le masse ad una condizione umana soddisfacente. Bisogna ch’essa riprenda il gusto del rischio e sappia fondare nuove imprese… Il mondo si dibatte oggi non solo in una crisi materiale, ma anche morale. Non ha più fede nelle antiche discipline e si getta all’avventura nelle braccia di coloro che creano nuovi miti … La Francia saprà invece associare la ragione all’intelligenza per ristaurare l’ordine umano…». I lettori non hanno bisogno di suggerimenti per commentare il discorso di questo legittimo discendente di Waldeck-Rousseau, al quale l’Alliance démocratique ama richiamarsi. Vorremmo che lo spazio ci permettesse di aggiungere qui, a raffronto, il mirabile appello alla gioventù francese, scritto da Gilson, per constatare quanto più vero, quanto più profondo sia il criterio di giudizio, di cui dispongono, nella presente crisi, i pensatori cattolici. Ma tant’è, non bisogna illudersi. Il liberalismo, dichiarato morto mille volte, rivive e si riafferma, sia perché in qualche suo lato corrisponde ancora a certe esigenze della società contemporanea, sia perché accarezza le illusioni umane. I principi dell’89 si battono con una vitalità insospettata, e sarebbe stolto il vedere negli attuali rivolgimenti francesi il solo egoismo dei partiti. Le dottrine o i pregiudizi dottrinali vi hanno la loro parte e si è quasi tentati di concludere che la dottrina politica liberale è destinata a sopravvivere a quella socialista. Ma, limitandoci all’economia, appare chiaro che tre diversi programmi si profilano sull’orizzonte europeo: ritorno al principio di libertà, economia regolata dal potere politico, economia organizzata dalle classi e dalle categorie. Fra queste direttive fondamentali molti sono i compromessi, molte le combinazioni, varie le soluzioni intermedie, imposte dalle condizioni di fatto o dipendenti dalla capacità realizzatrice degli uomini. Ma le tre direttive affiorano sempre, perché corrispondono ad ideologie ed esigenze politiche determinate. Dire economia libera o diretta o controllata, solidarista o corporativista è dire meno di nulla, se non vi si aggiunge l’aggettivo fascista, liberale, socialista, democratico, cristiano-sociale; qualifiche che designano il tipo e caratterizzano la volontà ed il metodo con cui si opera. Mussolini, Gil Robles, Broqueville o Schuschnigg aspirano tutti, nonostante le molte affinità che li avvicinano, contro Stalin ed in confronto di Roosevelt e di Flandin, alla giustizia sociale, ma operano secondo un concetto iniziale proprio. Nessuno formula meglio questo pensiero dello stesso Mussolini, quando afferma che «il corporativismo fascista rappresenta il lato sociale della rivoluzione» e ch’esso «è un punto di partenza, non un punto di arrivo. La fase sperimentale – egli continua – sarà più o meno lunga… e circa il rendimento bisognerà contare oltre che sulla efficacia delle cose, sulle indispensabili rettifiche alla mentalità degli uomini e più ancora sulla logica dei principi… della Rivoluzione delle Camicie nere». 