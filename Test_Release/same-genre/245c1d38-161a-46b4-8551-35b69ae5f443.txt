Il Messaggero roveretano di sabato 17 novembre pubblica al posto d’onore un articolo contrassegnato D.r L. S. circa il «Kanzelparagraph» che meriterebbe d’essere riprodotto per intiero. I buoni roveretani, i quali confidavano che il loro giornale sarebbe di tinta moderata, sono ora serviti a dovere, ed è inesplicabile come taluno di sentimenti cattolici possa sopportare simili attacchi per amore del colorito locale. Dell’articolo purtroppo non possiamo dare che la conclusione. Eccola: «Essi (i clericali) dicono: voi eretici concionate il popolo nelle adunanze, noi cristianissimi lo illuminiamo dal pergamo e nel confessionale. Il tempio di Dio (quantunque nel Vangelo ciò non sia scritto) può benissimo, a di lui gloria, trasformarsi in comizio chiuso». Ce lo ha insegnato papa Pio X che a Venezia, lui imperante, nella chiesa di S. Giovanni e Paolo, col lusso di musiche e bandiere, e con abbondanza di fioriti discorsi, inaugurava anni or sono i lavori del Patronato agitatore dell’idea clericale per tutta Italia. Nessuna meraviglia pertanto, i colleghi dell’Alto Adige, ma uniamoci tutti, con ferma fede ed attività di lavoro, per opporci tutti a questo oltracotante clericalismo nel già sfruttato Trentino. Non è ancora maturo il popolo italiano per adoperare la scopa di Francia! Ma educhiamolo almeno che, quando sarà fatto conscio di sé saprà dire la sua sovrana parola». Notino gli amici due cose: l’appello alla solidarietà agli anticlericali d’ogni sorta, e poi il desiderio programmatico contenuto nell’ultimo sospiro ove si deplora che il popolo italiano non sia ancora maturo per inaugurare la lotta colla Chiesa come si fa in Fancia e si propone di educare il popolo, perché diventi degno dei... giacobini francesi! Attenti al bloc , attenti all’educazione dei nostri Clemenceau in sessantaquattresimo! 