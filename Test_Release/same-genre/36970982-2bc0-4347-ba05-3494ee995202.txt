Coi tipi del Garzanti Giorgio Tupini pubblica un volume dal titolo «I democratici cristiani» . Non so se tutti gli amici siano disposti ad accettare le conclusioni del libro, che del resto sono appena accennate in 7 modeste paginette: so che tutti dovrebbero leggere le altre 355 pagine, nelle quali si racconta con notevole sforzo di obiettività la storia della Democrazia cristiana, rinata nella Resistenza e cresciuta in dieci anni di faticosa ascesa e laboriosa ricostruzione. Dovrebbero soprattutto riflettere su queste pagine quegli amici che per motivare proposte di rinnovamento sentono il bisogno di svalutare la gigantesca opera del passato, quasi per scuotersi di dosso un’eredità imbarazzante e quei giovani che per la cosiddetta «classe dirigente» di ieri non trovano che parole di compatimento. Sarà bene che costoro rivedano i loro giudizi all’esame dei fatti, delle difficoltà storiche e ambientali superate, dello sforzo incessante compiuto e dei risultai ottenuti. Che li rivedano quando avranno seguito, sulla scorta di questo libro, la attività della Dc nel periodo clandestino, il suo coraggioso intervento nella critica fase delle prime formazioni di governo, il suo decisivo apporto al consolidamento del regime democratico libero, la sua vittoriosa battaglia per l’appello al popolo contro rivoluzionarie improvvisazioni, la sua tenace difesa della continuità legale e costituzionale, il suo senso di responsabilità nella questione della forma dello Stato, la sua opera alla Costituente, la rottura coi comunisti dopo il Trattato di pace, l’alleanza coi partiti democratici, l’amicizia coll’America rinsaldata dal Piano Marshall, l’evolversi della questione sindacale, la libertà e la forza unitaria dei congressi di Napoli, di Roma, di Venezia, la grande vittoria del 18 aprile, ottenuta contro un blocco che fino all’ultimo aveva sperato di prevalere; poi i vasti piani di riforma per l’agricoltura e il piano decennale per le zone depresse, il piano settennale Fanfani, la riforma fiscale, i provvedimenti poliennali per l’agricoltura, i crescenti investimenti contro la disoccupazione e infine la politica internazionale di sicurezza col Patto atlantico e l’ardita iniziativa del Ministero degli Esteri italiano di sospingere i colleghi esitanti o riluttanti di altri paesi verso la Comunità politica europea. Tutto ciò e parecchi altri ancora sono dati positivi, da cui si dovrà partire per ulteriori necessari progressi, ma che non si possono né ignorare, né svalutare. Il giovane Tupini ha voluto aggiungere anche un grosso capitolo di 78 pagine sulla «politica di centro e sulle correnti interne dc». Penso che queste saranno le pagine che più appassioneranno e verranno più particolarmente discusse; ma non si potrà negare all’A.[utore] uno sforzo costante di rendere a ciascuno il suo, salva sempre la sua profonda convinzione della necessità unitaria. Comunque anche questa parte del libro riuscirà utile agli amici e apparirà meritevole di considerazione a quanti si preoccupano della vitalità e della funzionalità del nostro partito e anche al di là di viete interpretazioni personalistiche, vogliono valutare anche la parte obiettiva delle cosiddette tendenze. Complessivamente dunque quello di G.[iorgio] Tupini è un buon libro, un’utile prefazione alle discussioni del Congresso. Per la verità dovrei solo aggiungere che vi si dice troppo bene di me, ma è probabile che l’A. più che dall’affetto di collaboratore sia stato portato a dar rilievo a qualche mio merito per contrappesare gli attacchi ingiusti che mi muovono certi accaniti avversari. Così è il pubblico che farà giustizia. 