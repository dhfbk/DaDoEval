Abbiamo letto il verbale di un colloquio avvenuto fra un sindaco popolare di un grosso comune trentino e i rappresentanti locali del fascio. Erano venuti costoro in missione diplomatica per invitare in termini energicamente cortesi il sindaco e la rappresentanza a dimettersi onde «prevenire un’azione tendente ad ottenere lo scioglimento del Consiglio comunale». Motivazione? La solita. I popolari non godono la fiducia del Governo. Ecco le precise parole: «Oggi gli attuali amministratori possono ottenere ben poco dal Governo: solo il Partito fascista può ottenere tutto. Necessita pertanto la fiducia del Governo fascista o quantomeno lo zampino del Governo fascista». Ed ecco la risposta del sindaco «Il signor sindaco fa rilevare che l’attuale amministrazione ha sempre avuto ed ha esclusivamente lo scopo di provocare nel miglior modo possibile l’interesse del Comune, e che quindi non comprende per qual motivo il Governo debba essere ostile. Egli… nutre una fiducia molto superiore nel Governo fascista in quanto che è convinto che per i principi informatori del P.N.F. stesso, il Governo concede aiuti e sovvenzioni soltanto ai comuni che ne abbiano assolutamente bisogno. Ritiene che il Governo fascista sia superiore e non adotti sistemi di parzialità». Il signor sindaco ha perfettamente ragione, ma avrebbe potuto aggiungere: Vi pare che il programma dell’ottener tutto possa venir messo in armonia col programma ricostruttivo nazionale e coi rigidi provvedimenti di economia dell’on. De Stefani? Ma se si è introdotta la politica della lesina, appunto per arrivare al pareggio del bilancio, se il ministro delle finanze ha imposto anche agli enti locali la soppressione di ogni spesa facoltativa, la riduzione di ogni investitura per lavori pubblici, l’inasprimento dei tributi! Se si è proclamato, e a ragione, che doveva cessare la politica demagogica di promettere e spendere a carico dello Stato, come si può parlare di ottenere tutto? Codesta è demagogia vecchia, in perfetto contrasto col programma del Governo. In quanto allo zampino, il Governo ha in mano le leggi e gli organi politicoamministrativi per tutelare e controllare i comuni. Si vuole una rappresentanza fascista nei Consigli comunali, in paesi nei quali siano giunti uomini nuovi o la minoranza antipopolare ha cambiato nome trasformandosi da socialista o riformista o radicale o liberale in fascista? Non c’è che un mezzo: elezioni suppletive o elezioni generali. Ma per arrivare a ciò non c’è bisogno né di battaglie, né d’imposizioni, né di procurare ai comuni crisi e dissesti. La Libertà informandoci della nomina dell’avv. Stefenelli (vedi in Echi) le attribuisce un particolare significato «se si rifletta che essa giunge all’indomani del crollo di quell’assolutismo popolare che fino a ieri aveva dominato, sarebbe il caso di dire predominato, alla Provincia con quel bell’esito che tutti sanno». Ecco: fatichiamo a capire che significato speciale si debba dare a tal nomina in nesso all’assolutismo popolare e al suo crollo. Pensiamo che l’esperienza, la dirittura e la fierezza dello Stefenelli, in contrasto con certi sistemi di prepotenza e di servilismo, possano giovare a quella povera Cenerentola che per i cultori della statolatria è divenuta la Provincia. Ma, comunque, vogliamo avvertire l’organo liberale che è poco eroico e punto generoso il prendersela ora col partito popolare, quando si accettano senza una protesta, senza un lamento le imposizioni umilianti di un più vero e reale assolutismo di partito. La Giunta provinciale era composta di tre popolari, un liberale, un fascista e due tedeschi: un assolutismo che i liberali potrebbero augurarsi ovunque si troveranno a collaborare coi nuovi alleati. Il partito popolare, pur disponendo della maggioranza assoluta o relativa dei voti, sostenne sempre la rappresentanza proporzionale dei vari partiti e collaborò e collabora tuttora coi liberali, ovunque nell’interesse delle amministrazioni si sia voluto l’accordo. In quanto al bell’esito, siamo sempre pronti a discorrerne e in ogni caso verrà il tempo di riassumere i risultati di un periodo che per gl’istituti creati e per i lavori pubblici eseguiti meriterà un particolare rilievo. Attendiamo la riforma amministrativa, colla fiducia che essa voglia ridare alle Provincie maggiore respiro e quando il popolo sarà chiamato di nuovo a ricostituirle, i risultati del passato si ricongiungeranno col programma avvenire. Per allora auguriamo ai liberali di non aver frustrati con inutili ed ingenui «escamotages» i meriti della loro collaborazione all’amministrazione «crollata», (se il licenziamento dei commissari provinciali popolari nominati dal Governo si definisce crollo, come chiamate il benservito ai consiglieri liberali del Comune eletti dalla cittadinanza di Trento?), perché, badate bene, su migliaia di deliberazioni giuntali sta scritto: deliberato ad unanimità, e solo su alcune poche: a maggioranza! 