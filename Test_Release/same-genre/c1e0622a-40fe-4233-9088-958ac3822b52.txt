Signor Presidente, signori Ministri, Vi ringrazio d’aver dato occasione al rappresentante dell’Italia democratica di prendere la parola. Ne userò brevissimamente. Lo farò in tutta schiettezza, evitando la tattica tradizionale di proporre delle tesi massime per arretrare poi su quelle possibili, ma indicherò chiaramente quali sono i sacrifici che possiamo e dobbiamo fare in nome della solidarietà europea e della ricostruzione di un mondo più giusto, onde risulti d’altra parte quali sono le soluzioni che nessun governo democratico in Italia potrebbe fare proprie. Noi abbiamo di mira sopratutto il ristabilimento della vecchia amicizia con la Jugoslavia, spezzata dall’aggressione fascista che noi democratici antifascisti abbiamo deplorato e condannato. Nella guerra mondiale 1914-18 l’Italia, sacrificando 600.000 morti, non solo liberò Trento e Trieste, ma contribuì anche in modo decisivo alla liberazione degli altri popoli oppressi e il popolo italiano si onora di essere stato fra gli autori della indipendenza dei serbo-croato-sloveni. Nello stesso spirito che ci animava in quei giorni mi trovo oggi di fronte a voi. La frontiera fra i due Stati venne fissata di libero e comune accordo fra italiani e iugoslavi nel Trattato di Rapallo e ratificata dai due Parlamenti democratici di Roma e di Belgrado. Se la democrazia italiana avesse potuto applicare i principi che l’avevano ispirata, una serie di garanzie linguistiche e di autonomie regionali avrebbe dato alle minoranze etniche la sicurezza della propria vita nazionale. Ma un’ondata di reazione nazionalistica si rovesciò sulla democrazia e dalla passione di Fiume nacque il fascismo, che con la violenza e con il terrore conquistò il potere, accampandosi in tutte le regioni d’Italia. Gli jugoslavi lamentano a ragione l’oppressione delle loro minoranze nella Venezia Giulia e reclamano vendetta per l’incendio del Narodni Dom a Trieste. Hanno ragione. Noi possiamo comprendere le offese che essi denunciano perché le abbiamo condivise. Anche il mio giornale a Trento venne incendiato e devastato, anch’io finii in carcere. Come tanti antifascisti italiani e slavi, dentro e fuori d’Italia, migliaia di democratici senza distinzione di nazionalità dovettero vivere come esuli. Noi non dissimuliamo certo le responsabilità decisive che l’Italia ha assunto nella determinazione dell’ultimo conflitto, ma il popolo italiano ha fatto tutto quanto stava in lui per capovolgere la situazione determinata dal dittatore. A loro volta gli jugoslavi possono rendersi conto di quale fosse la nostra situazione. Anche essi, sotto Nedic e Pavelic , hanno provato che cosa significhi una implacabile dittatura. Poi, sotto l’impulso delle vittorie alleate cominciò su entrambi i fronti la partecipazione alla guerra insurrezionale contro i tedeschi. La rivolta italiana del 25 luglio e l’armistizio dell’8 settembre resero possibile che in certe zone balcaniche i nostri soldati fornissero armi e si unissero in forti unità alle bande partigiane slave e balcaniche. Qual pegno più forte per lavare col sangue sparso in comune le antiche offese e rinnovare l’amicizia delle due democrazie? Perché invece, nel momento della vittoria comune, venne accampato il diritto del primo occupante e migliaia di italiani vennero deportati dal nostro suolo e internati nei campi della Jugoslavia? La convenzione Alexander-Tito ne prevede il rimpatrio, ma per il numero maggiore le madri italiane sono ancora in angoscia e macabri fantasmi si frappongono in mezzo agli uomini di buona volontà. Mettiamoci d’accordo per rasserenare l’atmosfera in cui dobbiamo vivere, bandiamo i fantasmi, ridoniamoci la tranquillità, evitiamo le reciproche accuse, sottoponendo ad una autorità internazionale il controllo sulla verità dei fatti ed il giudizio sulle offese e atrocità presenti e passate. L’Italia democratica vuol fare ogni sforzo per contribuire ad una soluzione equa. Essa potrebbe richiamarsi al Trattato di Rapallo liberamente convenuto fra i due popoli nell’era pre-fascista, il quale stabilisce la presente frontiera e garantisce l’autonomia di Fiume, come «corpus separatum». Ma l’Italia è disposta a transigere. La linea ideale etnica non esiste: sventuratamente è ormai costume europeo che nelle zone miste si contestino da una parte e dall’altra tutte le statistiche. Ho in proposito una personale esperienza. Nei moltissimi dibattiti del Reichstag austriaco, ove rappresentavo Trento irredenta, l’argomento delle statistiche era il più frequente, ma anche il meno accettato dalle due parti e quindi il meno risolutivo. Ciò avveniva non solo fra tedeschi e cechi, fra polacchi e ucraini, fra tedeschi e magiari, ma anche proprio fra i deputati italiani e slavi del litorale adriatico. Non è che la maggioranza italiana (secondo i più verosimili calcoli 550.000 italiani contro 400.000 slavi) della Venezia Giulia abbia da temere dalle statistiche e noi ci riserviamo di fornire tutti i dati tecnici necessari in appoggio alla nostra tesi, o a contestazione dell’altrui. Qui mi limito a dichiarare che il governo democratico italiano è d’accordo che si tenti di ricongiungere al territorio slavo quanti più nuclei slavi sia possibile ad oriente dell’attuale frontiera però entro i limiti indispensabili alla vitalità di Trieste e delle altre città italiane e che ciò non implichi la disintegrazione economica della regione. Non possiamo tagliare le città dal loro contado agricolo, né dai loro acquedotti né dalle loro comunicazioni che raccordano Pola a Trieste. Noi siamo pronti a riconoscere entro i limiti del possibile i diritti e gli interessi jugoslavi, ma non sarebbe equo che le miniere dell’Arsa che potrebbero rendere all’Italia l’80% della produzione nazionale di carbone, le vengano tolte né che le miniere di bauxite, unica materia prima autarchica in Italia, vengano sottratte all’alimentazione delle nostre fabbriche di alluminio, mentre la Jugoslavia, notoriamente esportatrice di carbone e bauxite, possiede 19 miniere di antracite, 202 di carbone e lignite ed 82 di bauxite. Noi consideriamo che una frontiera che prenda per base la linea Wilson potrebbe costituire una onesta linea di demarcazione fra i due Paesi. È questa una linea la cui concezione è nata a Londra e si è sviluppata nelle discussioni amichevoli fra emigrati jugoslavi e democratici italiani durante l’altra guerra. Concretata dopo una lunga serie di studi fondati su un criterio di assoluta imparzialità, essa ebbe poi l’appoggio illuminato di Wilson che la fece sua. Essa presuppone naturalmente una reciproca legislazione e garanzia delle minoranze, al di qua e al di là, e suppone che Fiume, porto a disposizione del retroterra jugoslavo, riprenda l’antico suo statuto autonomo, il quale garantisca il suo carattere nazionale, suppone anche che una rinnovata amicizia italo-jugoslava consacrata nei patti internazionali tuteli l’italianità di Zara e delle altre minoranze. Signori Ministri dichiarandoci pronti a questi sacrifici noi sappiamo di deludere l’attesa di molti italiani e di infliggere contro la nostra volontà una dolorosa ferita ai nostri confratelli che vivono nelle zone da cui verremmo a separarci: assumiamo tuttavia questa pesante responsabilità per contribuire alla pacificazione dell’Adriatico la quale in questa guisa, con eventuali delimitazioni e con l’indipendenza dell’Albania potrà ritenersi assicurata. Resta la funzione continentale anzi internazionale del porto di Trieste. Noi siamo favorevoli all’internazionalizzazione del porto di Trieste nel senso di ammettere una franchigia doganale completa del porto, integrata da una serie di altre concessioni a favore degli Stati del retroterra e consentendo sopratutto agli importatori la trasformazione delle merci grezze in prodotti semi-lavorati o finiti. La struttura e l’ampiezza di questo carattere di emporio internazionale dovrà essere esattamente valutata dai tecnici, rimanendo però fin d’ora stabilito che tale cooperazione internazionale dovrà eliminare ogni concorrenza tra Trieste e Fiume ed andar congiunta con una collaborazione ferroviaria, affidata ai Paesi dell’hinterland e alla compagnia delle ferrovie Danubio-Sava-Adriatico. Prima di concludere ho il dovere però di invocare misure di emergenza per rimediare agli effetti economico-sociali della linea Morgan. Spezzando in due un complesso economico-industriale, essa non solo non permette all’Italia di venire in aiuto ai 200.000 italiani (compresa Fiume e Zara) che si trovano al di là della linea in condizioni materiali e alimentari estremamente difficili, ma impedisce di riattivare le industrie tuttora vitalmente connesse coll’organizzazione economica italiana. La disoccupazione e le sofferenze hanno assunto carattere allarmante; occorre un intervento rapido e decisivo su una questione che prima di essere italiana, è umana! 