Venerdì ebbe luogo una seduta della direzione regionale alla quale parteciparono 14 membri; due essendosi scusati per malattia. La seduta durò quasi cinque ore, occupandosi degli interessi politico-amministrativi del paese e dell’organizzazione del partito. Il segretario richiama l’attenzione sull’impegno solenne che il gruppo popolare al Parlamento nazionale aveva rinnovato di fronte alla nostra direzione regionale, di voler cioè sostenere con tutte le forze la causa delle nostre istituzioni autonome (dieta, giunta provinciale, comune, scuola) e dà lettura di una serie di lettere in cui molti neoeletti o rieletti deputati promettono di voler urgere perché s’indicano quanto prima le elezioni. Ricorda in proposito l’esplicito o.d.g. del consiglio nazionale, o.d.g. che sarebbe stato presentato anche alla camera, se l’andamento della discussione sul bilancio l’avesse permesso. La riunione mentre accoglie con particolare riconoscenza queste prove di solidarietà, insiste perché direzione centrale del partito e gruppo parlamentare ripetano le urgenze, affinché sia proclamata l’annessione delle nuove provincie e vengano indette le elezioni politiche e quelle amministrative. Fino a quel punto gli aderenti al partito popolare hanno il dovere di contribuire alla reintegrazione ed al mantenimento delle nostre autonomie. Con riflesso al progetto del blocco tedesco, dato alle stampe e presentato al governo , la direzione del partito popolare riconferma il suo punto di vista, secondo il quale il problema autonomistico va trattato non come una questione particolare dei tedeschi entro i confini d’Italia, ma come un problema riflettente l’assetto amministrativo di tutto indistintamente il territorio delle nuove provincie, nella soluzione del quale verrà deciso anche in merito ai postulati tedeschi. Il partito popolare non dubita punto che anche, e specialmente a questo proposito, valga l’impegno assunto dal ministero Nitti, cioè che nulla verrà deciso, prima che le popolazioni interessate siano in grado di esprimere la loro volontà mediante i propri rappresentanti legalmente eletti; e pur augurandosi che frattanto il governo cerchi di chiarire collo studio e colla discussione delle proposte presentate, fino a qual punto esse siano attuabili, domanda che nulla venga concluso e nulla pregiudicato, sia in riguardo alla questione autonomistica in generale, sia con riguardo al fatto che nel territorio tedesco vi sono minoranze italiane da salvaguardare . In occasione dell’emissione del prestito , viene rilevata l’opportunità che la propaganda non assuma un carattere ufficiale e burocratico, ma ch’essa si fondi sovratutto sulla cooperazione delle libere associazioni e sulla forza persuasiva del fatto che il prestito oltre essere un ottimo investimento per il risparmio è un mezzo indispensabile per sollevare le condizioni finanziarie dello stato e con ciò anche per garantire alla nostra regione quei contributi, di cui essa ha tanto bisogno per superare la presente crisi. Si insiste però in argomento che il Tesoro tenti almeno una soluzione provvisoria della questione dei titoli austriaci e ungheresi, dei depositi rimasti al di là della frontiera e dei crediti dei cittadini redenti in confronto della cessata monarchia. Vengono infine discusse altre questioni di ordine interno. Rilevata la necessità che la sottoscrizione per la propaganda continui, si fa nuovo appello alle sezioni perché promuovano il versamento di nuovi contributi. Al membro di direzione on. Mons. Gentili, che di questi giorni ha pubblicata la storia della deputazione trentina a Vienna durante la guerra si manda uno speciale ringraziamento e si raccomanda caldamente la lettura di questo libro, indispensabile per chi vuol conoscere la situazione politica della regione e valutare l’opera dei nostri rappresentanti. 