[Il presidente del Consiglio sulla relazione del segretario nazionale, presentata il 21 giugno 1951 sul tema: «Dalle elezioni amministrative alle elezioni politiche»] . La parte più delicata della relazione così ampia e dettagliata è la parte che riguarda la riforma elettorale. Si augura che il segr.[etario] politico concordi con lui che questa parte non venga pubblicata domani, ma alla conclusione della sessione. Si tratta di problemi delicati che occorre dare all’opinione pubblica con particolare accortezza. [L’on. Guido Gonella «aderisce]. Prega tutti di non parlarne fuori e di aspettare le conclusioni finali. Abbiamo l’interesse tattico che l’esame sia quello retrospettivo che segna un consolidamento della Dc. […] Ma sono i termini delle questioni che occorre mantenere riservati. [De Gasperi riprende la parola nella seduta antimeridiana del 22 giugno 1952 sulla proposta della Direzione centrale della Dc di fare assistere i dirigenti centrali alla discussione]. Legge la parte dell’articolo al quale si è riferita la Direzione nel fare la sua proposta. Quindi la Direzione propone di invitare per questa volta l’on. Togni quale rappresentante della Conf.[ederazione dei] dirigenti di azienda. (Si approva). Considera questo Consiglio nazionale importante e prega coloro che hanno da dire qualche cosa di farlo subito. La relazione di Gonella ha una prima parte: direttive generali. Prega di parlare con la massima ampiezza subito senza alludere. Da quindi la parola al primo oratore. [Terminata la discussione generale, De Gasperi interviene nella seduta pomeridiana del 23 giugno 1952 sulla convocazione del Congresso nazionale del partito. Replica quindi alla proposta dell’on. Rumor di rinviare l’esame del regolamento al successivo Consiglio nazionale]. Reagisce vivacemente dichiarando che siamo in guerra [e che] non è possibile perdere altro tempo, se fosse possibile lascerebbe da parte anche il Congresso se non fossimo legati a questo. Abbiamo il coraggio di vedere in fondo la discussione e indiciamo il Congresso con la volontà non di discutere ma per stringere un forte patto di azione comune per affrontare il pericolo che è spietato e serio. Solo l’unità e la compattezza del partito può salvarci e può farci rivalutare nella considerazione dell’opinione pubblica generale e in quella specifica del mondo cattolico. Non possiamo andare avanti con assiomi troppo rigidi: Bisogna andare al Congresso preparati bene superando la menzogna delle tessere per stringerci sul piano dell’intesa sincera semplice e onesta. Egli è proporzionalista convinto però. Datemi la certezza di avere la consapevolezza del tempo. Io voglio scomparire ma dopo aver dato al mio paese la sicurezza nella libertà. Nel 1948 abbiamo avuto un argomento formidabile: Praga e la Cecoslovacchia. Quand’è che si forma la maggioranza e la compattezza alla Camera? Quando si presenta il problema esterno che è qui in mezzo a noi. Siate orgogliosi di appartenere alla Dc e di aver fatto quello che abbiamo fatto malgrado le nostre debolezze. Conclude che in questa situazione dobbiamo perderci in discussioni? Se Dio mi dà salute credete che potrete contare su di me ed io sulle grandi autorità dello Stato. Se il mio nome vale qualche cosa può darlo ad una lista, a due no. Se questa lista è una lista di espressione non contraddittoria alle sue opinioni non è possibile che possa valere anche per un’altra lista. Solo una lista di concentrazione preparata da una Commissione nominata dal C.[onsiglio] n.[azionale] potrebbe assicurare il risultato voluto. Non può sottrarsi alla regola comune. C’è una continuità che lo obbliga a mantenere una linea di conservazione. […] Riprende in mano la discussione. Afferma che la lista di concentrazione ha possibilità di riuscita solo se tutti abbiamo la buona volontà. […] Riconosce giusta la preoccupazione , ma se non c’è un’altra strada per garantire l’unitarietà del Congresso? È ben per questo che dobbiamo trovare una formula sulla quale si sia tutti d’accordo. Si tratta di fare una lista di concentrazione nella quale siano rappresentate proporzionalmente tutte le correnti al fine di evitare battaglie e di dare una manifestazione di unitarietà che ci ponga nella migliore condizione di affrontare la battaglia. Non dimenticate che l’AC si prepara a sostituirci, che gli avversari attendono le nostre divisioni; credete sul serio che si possa fare questo? Non ve lo lasceranno fare! De Gasperi non andrà al Congresso con questa preparazione. […] De Gasperi legge l’o.d.g. da porre in votazione . […] Berlanda l’ha accusato di giocare sul cavallo perdente e di non tener conto dei giovani. Gli pare di aver dato dimostrazione del contrario anche per l’addestramento dei giovani al governo. Cavallo perdente! Se perdiamo queste elezioni andremo a [non leggibile] caro Berlanda! Credete che voglia fare l’accentratore? Se lo sembra non lo è e solo la straordinaria contingenza lo obbliga a soluzioni unitarie che egli patrocina volentieri. Lo sforzo che facciamo è per assicurare ai giovani la vita futura nella quale essi andranno al governo del partito e al governo del paese. Non mi fate il torto di credere che io voglia appoggiare l’elemento vecchio, il quale prolunga la sua attività proprio per preparare un tranquillo e sicuro avvenire ai giovani. Il tempo, il destino ci obbliga ad una continua battaglia e ci vieta la possibilità di tranquille discussioni e accomodamenti. Ripensateci, dice, giovani nel vostro silenzio e comprenderete la giustezza delle mie parole. In tempi normali che noi vogliamo preparare, ci attarderemo nelle discussioni e nei dibattiti. Si tratta ora di fare un patto di sette/otto mesi del quale riconosce la straordinarietà, straordinarietà che è dettata dalla situazione. Siamo alla ultima trincea. Mi pare che non troverò mai abbastanza parole convincenti per far comprendere che nei prossimi mesi si giocano le sorti della libertà e del paese. Faccio appello a coloro che sentono la gravità della situazione internazionale e se anche la guerra cruenta sarà cessata, resta la guerra fredda che ci stringe alla gola e non ci lascia alternative. Non vedo le cose dal punto di vista della conservazione ed ho accettato questa forma anche nell’interesse dei giovani che si preoccupano di farsi largo e di salire. Se ci sono delle volontà giovanili che debbono attendere anche questo, riflettano, giova alla patria la quale [omissis]. Venite tutti a concentrare i voti sulla formula proposta specialmente sulla seconda parte con la maggiore fiducia. [Si riportano, di seguito, altri due significativi interventi sui temi dell’anticomunismo e dei rapporti con l’Azione cattolica. Pronunciati in replica alla relazione del segretario nazionale, non sono conservati nell’ASILS, ma pubblicati in G. Baget Bozzo, Il partito cristiano al potere. La Dc di De Gasperi e di Dossetti (1945-1954), cit., pp. 401-402]. Quando dici di uscire dall’anticomunismo verbale prendi un atteggiamento simile a quello dell’Azione cattolica. Il Quotidiano ha detto che i miei discorsi sull’anticomunismo sono parole. Posso supporre che qualcuno, leggendo il tuo intervento, abbia pensato come ha scritto quel giornale […]. Quanto alla legge sulla stampa tu hai citato parole di Pio XII; ma, con tutto il rispetto per Pio XII, io ho l’impressione che nelle alte sfere ecclesiastiche si valutino troppo poco le difficoltà parlamentari […]. Possiamo fare dei decreti legge, ma la strada scivola, specie in un paese che ha già fatto questa esperienza. Non dobbiamo preoccuparci anche noi, che ci appoggiamo sui cattolici, così facili alla dittatura e alle idee conservatrici? […]. La storia dei cattolici non ci autorizza ad esigere la fiducia nella libertà: i cattolici sono stati divisi su questo punto . Può essere che venga il giorno in Italia in cui l’unico modo per fermare la fiumana bolscevica sia il sistema uninominale con ballottaggio: nel ballottaggio si avrebbero due fronti . 