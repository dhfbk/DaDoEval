Alla metà di luglio i giornali pubblicavano dieci tesi di «un gruppo di professori italiani sotto l’egida del ministero della cultura popolare» . Queste tesi intendevano formulare «la posizione del fascismo nei confronti dei problemi della razza». Esse si distinguevano nettamente dalle dottrine più conosciute dei razzisti tedeschi: a) nel senso che non contenevano nessuna esaltazione di una «super-razza» in confronto alle razze minori; b) perché ammettevano che le razze attuali sono costituite «da proporzioni diverse di razze differenti» e c) perché respingevano le teorie di marca germanica che ammettono da una parte l’esistenza di una razza mediterranea negroide alla quale parteciperebbe in congrua porzione anche la gente italiana. Le tesi affermano anzi che tali teorie della «comune razza mediterranea», includenti anche popolazioni semitiche e camitiche, sono da considerarsi pericolose e inammissibili. Tuttavia, poiché al punto sette era detto: «è tempo che gli italiani si proclamino nettamente razzisti», perché al punto nove si escludevano dalla razza italiana gli ebrei e perché in generale si dava gran peso all’elemento biologico e all’«antica purezza di sangue», si pensò da molti che questo razzismo, ora solamente formulato e proclamato, fosse effetto del più recente accostamento culturale e spirituale dell’Italia alla Germania. È vero che i professori avevano avuto cura di premettere che «la questione del razzismo in Italia deve essere trattata dal punto di vista puramente biologico, senza intenzioni filosofiche o religiose» e che non si intendeva «introdurre in Italia le teorie del razzismo tedesco come sono» ma solo «additare agli italiani un modello fisico e sopratutto psicologico di razza umana» … e «elevare l’italiano ad un ideale di superiore potenza di sé e di maggiore responsabilità». Ma, nonostante tali precauzioni, il fatto stesso che nel problema si rifletteva la vicenda del razzismo tedesco discusso e contrastato in tutto il mondo e autorevolmente condannato per le sue concezioni e le applicazioni non cristiane, la circostanza che la stampa nazionalsocialista accolse tale proclamazione quasi come un proprio successo provocarono inquietudini, pure in quei circoli, nei quali non è letta quella stampa antifascista che cercò di profittare dell’occasione per rovesciare anche sul fascismo italiano le avversioni provocate all’estero dal razzismo di Rosenberg, Stürmer e C. Come abbiamo riferito nell’ultima cronaca, il Santo Padre che già nel suo discorso in difesa dell’Azione Cattolica del 15 luglio aveva voluto accentuare che «cattolico vuol dire universale, non razzistico, nazionalistico, separatistico e che purtroppo vi è qualche cosa di assai peggio che una formula e l’altra di razzismo e di nazionalismo, cioè lo spirito che le detta», il 28 luglio, in quei giorni «in cui tanto, troppo, troppo si parlava di razzismo e di nazionalismo in senso separatistico», ricevendo gli alunni del Collegio di Propaganda, il Santo Padre si intratteneva ancora su questa questione. Riportiamo da l’Osservatore Romano i punti più importanti del discorso del Santo Padre : «Dopo tanto parlare, e così a proposito ed a sproposito e per dire proprio spropositi, per accumularli a gara; dopo tanto parlare di queste cose che si conoscono a orecchio e non per intellettiva visione, oggi, secondo la informazione pervenuta al Santo Padre, c’è stato qualcuno, ed è a ritenere con ottima intenzione ed in fondo dicendo il vero, il quale ha notato che cattolico vuol dire universale – lo ha già detto e ripetuto anche il Papa e in quello stesso ambiente – cattolico vuol dire universale, non razzistico, non nazionalistico, nel senso separatistico di questi due attributi …». «Ma poi c’è qualche altro che ha affermato, credendo di prendere la palla al balzo, che allora fra l’Azione Cattolica e il Partito Fascista esiste una divergenza dottrinale insanabile. Grandi parole, ma sciocche parole: perché innanzi tutto è strano l’andare a domandare qualche cosa di speciale all’Azione Cattolica, come se l’Azione Cattolica fosse qualche cosa a sé stante e avesse anzi una dottrina, un credo a sé. L’Azione Cattolica è nella Chiesa, nella Chiesa cattolica; è – il papa osava dire – la Chiesa cattolica, perché l’Azione Cattolica – come Egli aveva prima spiegato – è la vita cattolica, è la Chiesa; ed è la Chiesa cattolica che ha il mandato nel mondo di fare la vita cattolica …». «L’Azione Cattolica, come la Chiesa cattolica, è cattolica, vuole essere cattolica, vale a dire universale: la parola cattolico non ha altra versione possibile. Una cosa spesso si dimentica: che con la universalità c’è l’essenza, parte dell’essenza della Chiesa cattolica …». «Si dimentica che il genere umano, tutto il genere umano, è una sola, grande, universale razza umana. L’espressione genere umano denota appunto la razza umana, per quanto qualche scrittore pensi che questa ultima espressione sia poco simpatica …» . «Ci si può quindi chiedere come mai, disgraziatamente, l’Italia abbia avuto bisogno di andare ad imitare la Germania. Qui il Santo Padre apriva sorridendo una parentesi rilevando come qualcuno – e ciò s’era per altri casi già verificato – avrebbe potuto accusare lui di pregiudizio perché, si sa, il papa è figlio di milanesi, gli uomini delle cinque giornate che hanno cacciato i tedeschi. No, non è per questo, ma è perché i latini non dicevano razza, né qualche cosa di simile. I nostri vecchi italiani hanno altre parole più belle, più simpatiche: gens italica, italica stirps, Japeti gens. Al Santo Padre sembrano parole queste più civili, meno barbariche. Bisogna chiamare le cose con il loro nome, se non si vuole incorrere in gravi pericoli, in quello, tra gli altri, di perdere anche proprio il nome, anche la nozione delle cose, come già rilevava un grande storico latino, Tacito, il quale vedeva in questo uno dei più gravi segni di decadenza morale e così ne scriveva: vera etiam rerum perdidimus nomina». «Tutto ciò – continuava l’augusto pontefice – per concludere che con la Chiesa bisogna prendersela, non con l’Azione Cattolica: altrimenti si tratta di una ipocrisia che forse copre l’insidia di chi vorrebbe colpire l’Azione Cattolica senza colpire la Chiesa. No, non si può: chi colpisce l’Azione Cattolica colpisce la Chiesa, perché colpisce la vita cattolica: è quindi facile l’identificazione: chi colpisce l’Azione Cattolica colpisce il papa. È verissimo. E allora il papa dice: badate bene: io vi raccomando di non colpire l’Azione Cattolica; ve lo raccomando, ve ne prego per il vostro bene, perché chi colpisce l’Azione Cattolica colpisce il papa, e chi colpisce il papa muore. “Qui mange du pape en meurt”. È una verità e la storia dimostra una tale verità …» . Una nota ufficiosa del cinque agosto precisò le mète del «razzismo italiano», mète che si riferiscono in modo preminente ai problemi coloniali, per la soluzione dei quali, dice il comunicato, non bastano le leggi, ma «occorre anche un forte sentimento, un forte orgoglio, una chiara onnipresente coscienza di razza». Riguardo agli ebrei in Italia, il comunicato dice che «discriminare non significa perseguitare» e «che il governo fascista non ha nessun piano persecutorio contro gli ebrei». Si penserebbe soltanto ad una specie di «numerus clausus». Rebus sic stantibus, ci si deve augurare che il razzismo italiano si attui in provvedimenti concreti di difesa e di valorizzazione della nazione, e che nella propaganda e nella formazione della gioventù si eviti di cadere nel determinismo vitalista, passerella filosofica che riconduce al materialismo; ed è da credere che l’elemento universalista contenuto nel fascismo può nutrirsi delle vive tradizioni della Roma cristiana che gli offrono il modo di conciliare, è il caso di dire, «romanamente» la fierezza del popolo con la sua gentile umanità. I relatori della «Settimana sociale di Rouen» hanno riassunto le loro conclusioni in una mozione collettiva che dice: «La vita sociale è teatro di lotte incessanti, nelle quali è in giuoco la libertà. Si è visto come la società debba, a mezzo delle leggi, cooperare a liberare gli spiriti; come l’autorità, dalla famiglia allo Stato, debba coordinare ogni cosa per garantire la stessa libertà nell’insegnamento, nella stampa, nell’associazione, nella professione, nella proprietà, nel lavoro, nel divertimento. Senza un ordine la libertà sarebbe anarchia, senza libertà l’ordine sarebbe dittatura e servitù». Qualcuno può meravigliarsi che i cattolici francesi abbiano scelto per argomento della loro «Settimana» la difesa delle libertà. I successori di Alberto de Mun e di La Tour du Pin, che nell’anno centenario della Rivoluzione, 1889, proclamarono la Controrivoluzione e la guerra agli «immortali principii», per una strana inversione, si sarebbero ora fatti difensori dei principii liberali celebrati dalla rivoluzione francese; e d’altro canto era proprio questo il momento di preoccuparsi delle libertà e della persona umana quando l’economia controllata e la monopolizzazione di ogni attività sociale e individuale sembrano un fenomeno inevitabile del progresso dei tempi? Rassicuratevi, risponde il presidente della Settimana sociale Eugenio Dutoit , noi respingiamo come per il passato la massima del liberalismo, per la quale, secondo la formula della Rivoluzione, «l’esercizio dei diritti naturali di ogni uomo non ha altri limiti che quello di assicurare agli altri membri della società il godimento di questi diritti» . A questa celebre definizione manca la nozione del «bene comune», che è una nozione-chiave, senza la quale la socialità umana non è possibile. Per questo la prima lezione della Settimana si occupò de «le libertà e del bene comune», per accentuare su qual base e con quali metodi noi intendiamo organizzare, ordinare e fecondare le libertà richieste dal diritto naturale. Tuttavia bisogna ben precisare il concetto di bene comune. «Avviene, dice il Dutoit, che talvolta si confonda il bene comune con un ideale il quale soddisfa gli istinti e la fantasia e che ha un contenuto falso. In un paese è un contenuto razzista in un altro è un contenuto imperialista, cosicché “bene comune” dovrebbe tradursi con “dominio e spirito di conquista”. In tal senso subordinare il regime delle libertà al “bene comune” non vorrebbe dire altro che asservire le libertà personali e assorbire la gente umana per mezzo della comunità, qualunque nome essa porti. Per definire giustamente il bene comune, bisogna partire dall’idea trascendente della persona umana, per cui il bene comune non ha valore nella società umana se non lo si riferisce alle persone, elementi pensanti e operanti nella società. Il bene comune dunque ha per fine la liberazione sempre necessaria e l’affrancamento sempre difficile di persone umane chiamate dalla loro spiritualità a perseguire spontaneamente un fine trascendente. La cultura delle libertà è per prima affidata alla famiglia, poi alla scuola che è una società in miniatura, poi ai movimenti organizzati della gioventù per mezzo dei quali gli adolescenti partecipano attivamente alla vita di un organismo nel quale entrano liberamente e nel quale esercitano le loro facoltà in condizioni di ampia spontaneità. Le libertà son poi coltivate dalla civitas nella quale si equilibrano con la disciplina sociale, infine son coltivate dalla Chiesa per mezzo dell’educazione alla vita cristiana; anzi è proprio in questa pienezza del senso cristiano della vita che l’uomo trova il segreto d’esercitare rettamente le sue libertà. Dunque l’educazione delle libertà richiede un clima morale e sociale appropriato. Il dovere delle classi cristiane è in questo campo particolarmente urgente: esse salveranno le libertà esercitandole in maniera cristiana, con spirito di misura, di temperanza, di giustizia sociale, nella linea del Vangelo e della tradizione cattolica, sulla guida degli insegnamenti pontifici». Per questo la Settimana sociale ha analizzato i mezzi e i modi di garantire le libertà nella famiglia, nella professione, nelle società intermedie e nello Stato. Queste singole relazioni meritano di venire studiate attentamente negli «Atti» della Settimana sociale dei quali non mancheremo di segnalare la pubblicazione . Nel Belgio il rexismo, profittando della disorganizzazione parlamentare, dell’antagonismo fra valloni e fiamminghi e della poca compattezza dei cattolici, resiste ai rovesci elettorali e lentamente si consolida. Degrelle è divenuto nelle sue affermazioni più prudente, più scaltro, più opportunista. Nel recente congresso nazionale rexista tenuto a Lombeek egli dichiara: «Noi non vogliamo un regime che schiacci la personalità umana; noi non vogliamo dei massacri come in Spagna, ma intendiamo guadagnare gli uomini, uno a uno, colla persuasione. Noi sappiamo che il nostro popolo è impastato di cristianesimo e lo Stato rexista non imporrà una religione. A differenza di certi regimi stranieri, noi diciamo che lo Stato non è il fine definitivo dell’uomo e non imporremo una fede esclusiva in determinate dottrine politiche e sociali, poiché noi ci rendiamo conto che questo secolo non si salverà se non nella misura nella quale si fonderanno nelle folle preoccupazioni morali e spirituali». Questo rexismo attenuato e ambientato per quanto riguarda la parte costruttiva, rimane però ferocemente avversario del regime attuale e si vale delle critiche più o meno fondate contro il governo e il parlamento per proclamare l’abolizione del sistema rappresentativo. Queste critiche rivolte oltre che contro gli uomini al potere anche contro le amministrazioni bancarie cooperative e corporative cattoliche e socialiste, le quali, come è noto, durante le crisi del dopoguerra dovettero superare situazioni difficili mettendo anche a prova non sempre vittoriosa la probità degli amministratori, trovano buon terreno in una parte del pubblico belga. Significativo è che, nonostante la legge che proibisce le uniformi private, a Lombeek Degrelle passò in rassegna alcune centinaia di guardie rexiste in uniforme. La gendarmeria si limitò a prendere nota dei contravventori. Un altro paese nel quale il movimento di estrema destra sembra in aumento è l’Ungheria. Molti hanno paragonato Imredy a Brüning profetando che anche a Budapest il cattolico riformatore moderato e arbitro fra le diverse correnti finirà con l’essere sommerso da un movimento nazionalista. Finora le varie correnti di destra non hanno saputo compiere la loro fusione per la gelosia dei capi e per la mancanza di un leader energico. Anzi il conte Fesztetics, capo di una di queste correnti, dovette ritirarsi per non aver voluto escludere totalmente gli ebrei dalle sue terre. In cambio però il fronte nazional-socialista cristiano ha ottenuto recentemente l’adesione di nove deputati che hanno abbandonato il partito cristiano e quello dei piccoli agricoltori indipendenti. Gli attacchi contro gli uomini al governo sono sempre più forti. Poiché la nuova legge del numero chiuso contro gli ebrei non soddisfa il radicalismo dei nazionalisti, si minaccia Imredy di fargli fare la fine di Schuschnigg «questo venduto agli ebrei e ai comunisti», come scrive l’organo del fronte nazione. Anche qui il nazionalsocialismo trova un terreno favorevolissimo nelle rivendicazioni nazionali e nell’orgoglio mortificato dalle condizioni di pace imposte al popolo ungherese. Tutti gli ungheresi, come è noto, tendono alla revisione dei trattati e i più moderati s’arrestano ad una revisione delle frontiere che non si presenta possibile senza mettere in forse l’esistenza degli Stati confinanti. Ma i più radicali pensano alla riconquista di tutti o di gran parte dei territori perduti e predicano che la distruzione della Cecoslovacchia e l’alleanza con la Germania possono rendere realizzabili tali speranze. Si aggiunga che la questione agraria si fa sempre più urgente. Il proletariato agricolo domanda la divisione delle terre dei grandi. Questi rispondono che non esistono terre sufficienti per tutti e che la soluzione sta nella coltivazione meccanica e modernizzata delle grandi tenute, la quale sola può aumentare la produzione del suolo e introdurre nuovi generi di coltura. Sul terreno agrario si sono introdotte alcune riforme, c’è il piano Darany e Imredy, uomo esperto di finanze e di economia, è stato appunto chiamato per l’attuazione di tali riforme agricole. Bisogna proprio augurargli che non gli accada quello che avvenne a Brüning, quando questi si accinse sul serio ad attuare la riforma agraria nella Prussia orientale. 