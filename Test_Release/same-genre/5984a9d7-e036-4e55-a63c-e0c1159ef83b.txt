In attesa dell’approvazione dello Statuto del partito e per meglio disciplinare l’azione dei singoli, si comunicano alcune norme di carattere generale approvate dalla Giunta esecutiva ed a cui dovranno attenersi i comitati e i delegati provvisori. 1. Il partito ha sede in Roma, Piazza del Gesù n. 46, ed è costituito da sezioni comunali alle quali saranno iscritti i soci. Ogni sezione rappresenta il numero dei soci. Le sezioni sono comunali e sono composte da non meno di cinque soci. Ove non esiste una sezione sarà nominato un corrispondente. Alla sezione di un comune possono iscrivere anche quelli di comuni vicini, finché non venga costituita la sezione comunale. Possono essere costituite sottosezioni rionali o frazionali. 2. La sezione ha una giunta esecutiva non inferiore a tre membri, fra i quali un presidente ed un segretario. L’assemblea fissa il numero dei componenti e le rispettive cariche. L’accettazione dei soci è fatta dalla giunta della sezione. La giunta delibera anche sulla esclusione dei soci. 3. In via transitoria e fino alla costituzione della sezione funzionerà un comitato promotore o un incaricato nominato direttamente dalla giunta esecutiva o dalla commissione provinciale provvisoria all’uopo delegata. 4. In ogni capoluogo di provincia avrà sede il comitato provinciale del partito nominato dai rappresentanti delle sezioni comunali della provincia. Il comitato provinciale promuove la costituzione delle sezioni comunali ove non esistano, e nomina i corrispondenti comunali ove non sia possibile costituire le sezioni stesse. 5. In via transitoria e fino a due mesi dopo il congresso funzioneranno le commissioni e il comitato provinciale provvisorio. 6. Un regolamento approvato dalla direzione del partito stabilirà le norme dettagliate della costituzione, dei compiti e dei rapporti delle sezioni comunali e dei comitati provinciali. 7. La quota di iscrizione dei soci è fissata in lire 20, di cui 8 spetteranno alla sezione, 4 al comitato provinciale e 8 alla Direzione centrale. 8. Tutti coloro che si sono resi promotori della costituzione di sezioni o di comitati provinciali sono tenuti a comunicare immediatamente il loro indirizzo alla Giunta esecutiva del partito con una relazione sul numero dei soci, sulla composizione della direzione e sulla situazione amministrativa, sindacale e politica locale. Iscrizione dei soci Possono essere iscritti al partito coloro che ne accettano le idee ricostruttive e la disciplina ed hanno compiuto 17 anni. Possono essere iscritte anche le donne. Per quanto riguarda gli scritti dell’ex partito fascista se, in via generale, l’appartenenza al partito deve essere considerata come motivo assoluto di esclusione, dovrà essere cura delle direzioni locali vagliare l’attività svolta dai singoli durante la dittatura. Saranno senz’altro respinti, oltre i fascisti repubblicani, tutti gli ex fascisti che hanno notoriamente dei conti da rendere alla giustizia per l’attività politica da essi svolta ed i profittatori di ogni sorta. Occorre tenere presente che uno dei compiti fondamentali del nostro partito è la moralizzazione del costume politico. Ogni manifestazione, quindi, in contrasto con questa essenziale funzione dovrà essere nettamente combattuta. Al fine di evitare inganni ed errori, nella domanda di ammissione gli interessati dovranno dichiarare se sono stati iscritti al Pnf, la data di iscrizione e quali cariche essi abbiano occupato in detto partito e nelle organizzazioni dipendenti (milizia, Gli, sindacati). Gruppi giovanili Il partito che guarda i giovani come i più ardenti e generosi assertori del suo programma ed alla garanzia migliore del suo avvenire non può disinteressarsi della loro formazione politica e deve favorire opportunamente da loro attività. A questo scopo si invitano le sezioni del partito a costruire nel loro seno, a richiesta di almeno cinque giovani aderenti, gruppi giovanili di studio e di propaganda. Distintivi e materiali di propaganda In molte parti lo scudo crociato col motto «Libertas» è stato spontaneamente assunto dai nostri aderenti come emblema del partito. Assecondando tale moto spontaneo si è provveduto a coniare i distintivi che sono a disposizione delle sezioni al prezzo di lire dieci ciascuno. Il distintivo potrà essere consegnato soltanto ai soci iscritti e in regola con il pagamento della quota e con gli obblighi statutari ed è vietata la riproduzione. Presso la sede del partito trovansi anche opuscoli, striscioni e d’altro materiale di propaganda. Stampa Il giornale «Il Popolo» il cui nome fu già segnacolo di libertà è l’organo ufficiale del partito. È dovere di tutti gli scritti curarne la diffusione. Le difficoltà delle comunicazioni e la deficiente assegnazione di carta impediscono di far giungere ovunque e in numero sufficiente di copie il giornale. Sarà cura degli amici di approfittare di ogni mezzo, anche di fortuna, per curare il ritiro delle copie presso l’amministrazione e la loro diffusione. In materia di stampa il programma minimo da raggiungere tempestivamente dovrà essere un settimanale per ogni provincia. I comitati provinciali prenderanno contatto con le sezioni per organizzare al più presto la pubblicazione del settimanale. Copia del giornale dovrà essere mandata alla Direzione del partito e a quella del «Popolo». Rappresentanza negli enti locali Particolare attenzione deve essere dedicata alla costituzione delle amministrazioni pubbliche sì da assicurare la dovuta rappresentanza del nostro partito. L’esistenza del Comitato di liberazione nazionale, come non esclude la partecipazione alla vita degli enti locali di altre correnti politiche operanti nei centri cittadini, così non impone che debba essere attribuita una rappresentanza ai partiti del Comitato di liberazione nazionale che non abbiano una base locale. A meno che non si tratti di persone di riconosciuta probità e competenza e bene accette alla popolazione locale, il partito deve tendere con una adeguata azione presso le autorità, a realizzare, per quanto è possibile, una rappresentanza proporzionale negli uffici pubblici. Eventuali casi di violenza dovranno essere tempestivamente notificati alla Giunta esecutiva per l’azione che essa possa svolgere presso i pubblici poteri. Movimento sindacale In attesa che siano date istruzioni per l’attuazione dei nuovi ordinamenti previsti dal «patto di unità sindacale» si rende necessario sviluppare un intenso lavoro di reclutamento tra i lavoratori (contadini, operai, artigiani, impiegati) aderenti alla Democrazia cristiana. Mentre le iscrizioni saranno regolarmente trasmesse alle sezioni comunali del partito presso l’ufficio sindacale si compileranno i ruoli di categoria e di azienda così da potere, in qualsiasi momento, valutare l’efficienza dei nostri quadri sindacali. Ciascun gruppo di azienda si eleggerà un segretario con funzioni organizzative e di propaganda. Movimento cooperativo Il risorgere di un sano movimento cooperativistico ispirato ai principi della scuola cristiana sociale è seguito con il più vivo interessamento dal partito. Mentre la cooperazione agricola, di produzione e lavoro ed edilizia tende ad essere uno degli strumenti per la «sproletarizzazione» degli operai e dei contadini e ad assicurare possibilmente a tutti la casa e lo spazio vitale per la famiglia, la cooperazione di consumo tende a far riprendere ai consumatori la loro funzione di controllo sui prezzi, sui generi alimentari e sulla loro distribuzione. Si raccomanda a tutte le sezioni di promuovere rapidamente la costituzione di cooperative rispondenti alle esigenze locali: presso la sede centrale esiste apposito ufficio a disposizione delle sezioni stesse per tutte le informazioni necessarie e per coordinare le attività locali. 