Che cosa ci attendiamo dall’America? Introduzione: Londra citato come nemico, Parigi riconosciuto come collaboratore [citare preambolo del Trattato, ma trattato ancora come ex nemico], Cleveland invitato come libero membro del Consorzio umano (dopo esser passato per Washington in cui sono stato accolto come amico). Era giusto che dopo aver percorso il tortuoso cammino delle procedure giuridiche e delle dure sanzioni, uscissi alla luce di questo libero appello all’opinione pubblica americana. Ed era logico, era fatale che questa parola potesse venir pronunciata in mezzo al popolo americano, popolo libero che intese la guerra come liberazione, popolo d’avanguardia che intende la pace come costruzione d’un mondo migliore. Non temete, non abuserò di questo incontro per inoltrare ricorsi o presentare proteste contro decisioni internazionali, poiché in questo forum non sorgono, come in quello secolare di Roma, basiliche per giudicare, ma solo per illuminare l’opinione, coglierò invece l’occasione di ringraziare il popolo americano che mi ascolta, tra i quali molti hanno attraversato vittoriosamente la nostra penisola, lasciando un ricordo di generosità e di umanità, per l’opera di soccorso che hanno svolta. Chiamo questi compagni di combattimento a testimoniare, come anche il popolo italiano una volta scosso il giogo della dittatura, combatté, soffrì, vinse per la causa comune. Grazie a voi, camerati che ritornati in patria, vi siete fatti nostri volonterosi ambasciatori per esortare i vostri connazionali, le vostre associazioni, il vostro governo a venirci in aiuto per combattere la fame, per salvare i nostri bambini, per fornirci la nafta, il carbone, il cotone. L’UNRRA, grande gesto di solidarietà umana delle NU, la cui direzione e prevalente contributo provengono da voi, americani, ci ha fornito già o sta per fornirci soccorsi e beni reali per […]in $. Ma i danni della guerra furono immensi. Dati (dal discorso di Milano alla Scala) punto di partenza […] Le spese per l’occupazione […] in parte compensate colle civilian supplies e, per quanto spetta all’America, colla rifusione delle Troops pay, pesano sul bilancio italiano per 104?mil. di Amlire. Tuttavia quello che chiediamo al mondo e specie all’America è la fiducia nella nostra volontà e nella nostra possibilità di rinascita. Del nostro volere di lavoro e capacità di ripresa stiamo già dando, col concorso degli alleati, una prima prova coi progressi ottenuti nei due primi anni del dopoguerra. Accenni dal discorso di Milano e altri . Vi sono inoltre degli elementi di stabilità politico-sociale in Italia che nonostante i momentanei sussulti causati dalla disoccupazione per l’affluire di tutti i reduci dalla prigionia, dalle colonie, dalle zone europee devastate, finiranno col prevalere in un nuovo ordine di assestamento. Il destino ha voluto che proprio nel periodo di emergenza quando l’esigenza suprema era la ricerca del pane e la ricostruzione delle opere pubbliche incalzava come un’inderogabile premessa della ripresa del lavoro, dovessimo risolvere anche il problema del regime: non si può negare ch’esso fu risolto nella libertà, nell’ordine, lasciando arbitro il popolo con il suo voto, senza incidenti, senza conflitti, senza eredità di odi e d’insuperabili avversioni. Abbiamo fatto l’economia d’una rivoluzione e benché ciò sia dovuto anche alla presenza degli alleati, non si può negare che fu soprattutto il popolo italiano a dare una prova solenne della sua maturità e solidità politica. Ma altri elementi di solidità si trovano nella struttura del popolo italiano: si pensi ai 4 milioni e mezzo di piccoli e medi proprietari rurali, ai 600000 artigiani; e del resto lo sviluppo del nuovo Stato dopo il 1870 è stata la prova del fuoco. Le statistiche del primo censimento ci danno: un’agricoltura primordiale, un’industria appena incipiente, poche linee ferroviarie, poche scuole, pochi primi ospedali, pochi acquedotti e un analfabetismo che raggiunse in qualche regione fino l’85%. Confrontiamo le statistiche del 1935: la produzione agricola è triplicata, gli addetti all’industria passano da 1 milione a 7 milioni, strade, bonifiche, acquedotti, scuole si generalizzano, tanto che l’analfabetismo si riduce ad un’esigua percentuale, un’elevazione dei salari reali, un aumento della [crescita], il bilancio dello Stato in pareggio e l’indebitamento pubblico contenuto entro limiti ragionevoli, fino al 1935 anno in cui l’espansionismo e l’imperialismo fascista, specie dopo il 1935, in connessione anche colla depressione mondiale non ci porta al dissesto e ci avvia al disastro della guerra. Certamente il problema valutario e quello dei finanziamenti ci serrano oggi alla gola. Noi siamo decisi ad aumentare la pressione fiscale e a mano a mano che si rafforza l’autorità e l’efficienza degli organi statali, procederemo fra poco a un prelevamento sui patrimoni. Si parla spesso d’inefficienza di governo, ma avete pensato che la guerra in Italia fu anche guerra civile, cioè anche insurrezione e che l’autorità della legge è più facile minarla che ristabilirla? D’altro canto l’Italia è un paese povero per natura e non si può dimenticare che la pressione tributaria già prima della guerra era forse la più elevata del mondo, qualora il reddito imponibile si calcoli al netto del minimo di sussistenza ved. Allegato 6, cap. 2. […] Nessuno sforzo all’interno può rendere questo paese autosufficiente e autarchico, in modo ch’esso possa mantenere tutta la sua crescente popolazione. Certo in Italia si pensa ad una grande azione di bonifiche e soprattutto alle opere d’irrigazione. Un programma poliennale prevede di estendere la superficie irrigata di 1.230.000 ha, incominciando con un primo programma di 600.000 ha in 5 anni, con un contributo statale di 100 miliardi di lire. Altri provvedimenti di miglioramento e di ripartizione dovranno portare al massimo l’utilizzazione del territorio nazionale. Ma con una popolazione di 46.000.000 di abitanti, con una densità media di 162 abitanti per km di superficie produttiva e un incremento demografico annuo di 400.000 non è pensabile che l’agricoltura sola risolva il problema. Bisogna quindi pensare all’industria. Anche qui lo sforzo primo è nostro. Dobbiamo sfruttare la ricchezza delle nostre forze idrauliche per la produzione dell’energia elettrica. Abbiamo dimostrato nel passato di saper fare perché da […] si è passati a […] Un programma prevede Impianti elettrici. Ma un qualunque sviluppo industriale è legato all’importazione di combustibili e di materie prime che in Italia non esistono. Noi siamo un popolo dalle molte braccia senza lavoro, mentre altri paesi hanno troppi capitali senza impiego. Nel passato le eccedenti forze di lavoro vennero spostate verso i paesi di ricca produzione mediante l’emigrazione. Noi riconosciamo il valore dell’emigrazione per il contributo che ha dato il lavoro italiano nel mondo. E come non esaltarlo in quest’America ospitale, ove al tempo di Washington gl’italiani erano 2000 ed ora superano i 5 milioni e ove – lo disse il presidente Coolidge –: Italians have contributed much of their industry, their love of liberty, their genius for the sciences, the arts and the humanites. They have given much to making our country what it is . Noi siamo orgogliosi di questi fratelli, che pur essendo leali verso la nuova patria, mantengono con noi così stretti legami familiari e ci aiutano nel momento dell’angustia. E l’emigrazione temporanea verso gli Stati europei come quella verso le Americhe e l’Australia, non la consideriamo come una perdita, ma come il nostro contributo migliore alla nuova attività internazionale. Ma l’emigrazione, a parte i divieti emanati dai paesi interessati, non può avere che un carattere complementare. Noi abbiamo bisogno dell’industria non solo per assorbire l’eccedenza della popolazione, ma anche per esportare prodotti necessari a pagare le importazioni di alimenti e di materie prime. Ecco come lo sviluppo industriale si presenta legato al problema della bilancia dei pagamenti; ecco come il nostro problema nazionale si tramuta in problema di rapporti internazionali. L’esportazione dei nostri prodotti del suolo e del sottosuolo (frutta, canapa, riso, olio d’oliva, mercurio, zolfo, piriti, seta) non hanno pagato in passato che circa un terzo delle importazioni necessarie. Occorre quindi che ci venga data la possibilità di sviluppare la esportazione di prodotti industriali, ottenuti dalla lavorazione di materie prime importate. Ecco perché l’Italia democratica, che vuole lo sviluppo della sua vita nazionale è naturalmente e logicamente collaboratrice di una più intensa vita internazionale, a mezzo degli scambi di merci e lavoro; ecco perché siamo all’interno i più caldi patrocinatori dell’iniziativa privata, come all’esterno i più convinti assertori della libertà commerciale ed ecco perché vediamo nell’America il nostro esempio e la nostra speranza non solo per le nostre esigenze temporanee economiche, ma anche perché gli Stati Uniti d’America siano una volta imitati dagli Stati Uniti d’Europa. Così se io dovessi riassumere in una parola le nostre aspettative in confronto agli Americani, vi risponderei: abbiamo bisogno anzitutto della vostra fiducia. Fiducia che negl’italiani non è spento lo spirito d’intraprendenza della loro razza, di cui in questo stesso vostro mondo avete avute tante testimonianze nei nostri esploratori, nei nostri pionieri, nei nostri artisti e soprattutto nei nostri lavoratori che costrussero ferrovie, scavarono canali, aprirono gallerie e «carried cities upon their backs» (come fu detto), umili talvolta come quei tipografi [di] Roma che in una modesta casetta ove oggi sorge Brooklyn, stamparono [gratuitamente] il capolavoro del vostro Walt Whitman «Leaves of Grass», ma saliti tal altra ad elevate responsabilità economiche come un Giannini o un Gerli , ma eroi anche nel campo delle virtù civili, caritative e religiose, come il triestino Revere l’eroe leggendario della giornata di Lexington, immortalato dal Longfellow fino all’eroina della carità e dell’umanità Santa Francesca Saverio Cabrini , la cui statua salirà presto in S. Pietro nel Panteon della spiritualità cristiana, santa italiana d’origine, americana nel largo senso umanitario e nel dinamismo della vita creatrice. Noi vi chiediamo fiducia anche nella nostra solidità morale: il nostro programma è di dare lavoro a tutti, di tener fede agli impegni, pagando i debiti, vecchi e nuovi, di rispettare la proprietà e la libertà. Nuovi adattamenti nella struttura sociale circa la distribuzione della ricchezza saranno necessari per corrispondere a una maggiore giustizia e lo Stato dovrà assumere maggiori responsabilità di controllo, ma noi siamo ben convinti che il problema è anzitutto di produzione e che l’iniziativa privata è la molla necessaria della ripresa. Lo Stato attraverso l’accentramento dittatoriale fascista ha accresciuto ingiustificatamente il suo personale e le sue spese: abbiamo il fermo proposito di smobilitare, a mano a mano che la ripresa delle attività e la disponibilità di fondi ce lo permette; ma l’eredità del fascismo è pesante: la nostra riconversione è doppia, non riguarda solo la guerra, ma anche l’anteguerra, cioè il regime interno burocratico, economico della dittatura. Il compito è durissimo; noi lo affrontiamo con coraggio, perché speriamo nella vostra comprensione e confidiamo in un mondo nuovo, nel quale l’America porterà tutta la conseguenza della sua missione. 