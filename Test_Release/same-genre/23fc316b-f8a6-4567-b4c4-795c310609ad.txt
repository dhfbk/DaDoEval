Dello sciopero non intendiamo parlare come fatto politico ed in rapporto all’atteggiamento del ministero. È appena il comunicato del governo che aprirà la discussione politica, la quale avrà il suo epilogo in parlamento. Ci sarà allora occasione di chiarire il nostro punto di vista sulla liceità o possibilità degli scioperi per i funzionari dello Stato. Oggi poche parole di rilievo su questo sciopero in particolare. La storia delle trattative dimostra con matematica precisione che i ferrovieri hanno raggiunto con lo sciopero quello ch’era stato concesso prima dello sciopero stesso, e ciò tanto nelle trattative avviate col sindacato ferrovieri, il quale poi proclamò lo sciopero, quanto nelle trattative colle altre associazioni sindacali dei ferrovieri che allo sciopero rimasero contrarie. Alla vigilia dello sciopero erano già risolte favorevolmente le questioni delle otto ore di lavoro, della rappresentanza nel consiglio d’amministrazione, della revisione delle tabelle. Rimanevano due punti su cui Governo e Sindacato non erano d’accordo: il sindacato cioè domandava di essere riconosciuto come il solo rappresentante della classe e quindi come il solo ente chiamato a delegare rappresentanti dei ferrovieri nel consiglio d’amministrazione, e in secondo luogo il sindacato esigeva senz’altro l’impegno di accrescere gli stipendi in modo che n’era calcolato l’aumento in 800 milioni annui. Quando vennero formulate queste pretese, i ferrovieri non appartenenti al sindacato differenziarono ancora più chiaramente la loro posizione e, mentre per il primo postulato protestarono contro la tendenza al monopolio del sindacato, domandando libertà e pari diritto per tutte le associazioni, per il secondo, cioè per gli aumenti, trovarono giusto che il governo rimettesse la cosa al parlamento, il quale se concede aumenti di spese deve anche provvedere ad accrescere l’entrate, a scanso di aggravare sempre più la situazione finanziaria e causare un ulteriore inasprimento dei prezzi dei viveri. Quest’atteggiamento della minoranza dei ferrovieri non venne condiviso dal comitato direttivo del sindacato il quale decise di forzare la mano al governo ed al paese mediante lo sciopero ad oltranza. Fu allora che, essendo noto il colore anarcoide di parecchi membri direttivi del sindacato, si fece largo l’opinione che si trattasse non di sciopero economico, ma d’uno sciopero politico, di un atto cioè d’insurrezione di classe contro lo Stato, atto tanto più deplorevole in quanto avveniva durante una situazione incerta e complicata all’estero. Lo sciopero scoppiò, coll’intento di arrestare tutti i treni, tagliare i nervi dello Stato e costringerlo alla resa. Ma lo sciopero non fu generale. Le associazioni ferrovieri indipendenti dal sindacato si ribellarono ai suoi ordini e col loro aiuto, coll’aiuto degli impiegati e con altre forze provvisorie, il movimento dei treni venne mantenuto, da prima in proporzioni minime, poi sempre crescenti. I direttori del sindacato cercarono allora i contatti col governo, intermediario il massimalista Bombacci. Le conclusioni sono note. Lo sciopero fu inutile. Il sindacato non raggiunse né il monopolio della rappresentanza né gli aumenti di 800 milioni. Esso dovette ammettere anzi che anche le associazioni minori avessero la loro rappresentanza e, circa gli stipendi, le proposte del sindacato vengono rimesse come quelle delle altre associazioni alla deliberazione del parlamento. Cosicché l’«Avanti» stesso , il quale doveva pure gridare ad ogni costo alla vittoria, rileva ch’essa consiste sovratutto nell’aver conquistato per i ferrovieri il diritto allo sciopero, perché gli scioperanti vennero puniti solo colla trattenuta dello stipendio e non col licenziamento, come avrebbe previsto il par. 54 del regolamento disciplinare. Ognuno vede quanto sia illogica questa conclusione, perché altro è l’abolizione di un par., altro la sua non applicazione per ragione d’opportunità in una particolare occasione. Ma di ciò avremo agio di discorrere. Rileviamo frattanto che questo non era affatto lo scopo dello sciopero e che i ferrovieri nella grande maggioranza non avrebbero certo abbandonato il lavoro per essere pronti a ritornarvi alla sola condizione di non essere puniti. Lo sciopero fu quindi per lo meno inutile nel riguardo dei ferrovieri, dannoso nei riguardi dei pubblici interessi ed estremamente pericoloso nei riguardi politici. Per questo anche noi ci siamo dichiarati contrari a questo movimento ed abbiamo applaudito a quei ferrovieri che si ribellarono agli ordini del sindacato. Nel Trentino furono i soci della federazione trentina che si dichiararono contrari allo sciopero . Non sono più di 300, ma rappresentano la maggioranza dei ferrovieri organizzati trentini. Essi trassero con sé molti altri non organizzati, cosicché si deve, oltre che al personale superiore, in buona parte al contegno della federazione trentina se il movimento poté riprendere anche qui con discreta intensità. I loro compagni li gratificano del titolo di «traditori» e di crumiri, ma non vi fu mai accusa più infondata. La federazione venne completamente ignorata durante le trattative prima dello sciopero, nessuno la interpellò, nessuno le chiese qualsiasi impegno. Essa era quindi completamente libera da qualsiasi obbligo di solidarietà. Non solo: ma poiché il sindacato si proponeva colla sua lotta di arrogarsi tutta la rappresentanza dei ferrovieri, trascurando le altre società, la federazione avrebbe compiuto un atto di viltà e di suicidio aderendo allo sciopero. Si noti ancora che il personale trentino appartiene alle cosidette ex gestioni; ha stipendi e ruoli diversi da tutti gli altri ed ha, in confronto anche agli altri, presentato mediante la federazione un memoriale sui propri postulati, alcuni dei quali furono anche accolti ed altri sono in corso. Il Sindacato invece ha incominciato ad accorgersi dei trentini nel momento di proclamare lo sciopero, tanto per tenerli al proprio seguito e se n’è accorto per promettere la compilazione d’un memoriale. Ben diversa sarebbe oggi la situazione se tutto il personale ex gestioni procedesse d’accordo ed avesse colta anche quest’occasione per farsi valere! Infine la maggior parte dei nostri ferrovieri considera lo sciopero come un’arma a doppio taglio, che bisogna impugnare proprio quando non c’è altro mezzo, e di cui non bisogna abusare per scopi politici; e ciò meno che mai in questi tempi, in cui il Trentino ha sovratutto bisogno che qui e in tutta l’Italia cessino le convulsioni rivoluzionarie e riprenda il ritmo normale del lavoro e della produzione. Tali criteri vanno incoraggiati, e poiché lo sciopero ha avuto almeno questo di buono, di salvare la libertà d’organizzazione, facciamo voti che di essa approfittino i trentini per unirsi in un fascio col proposito di far valere i propri interessi nel momento del passaggio alla normale amministrazione. Agli 800 ferrovieri in missione che si trovano qui temiamo che la nostra parola non giunga serena, come vuol essere. Vogliamo tuttavia dirla ed è questa: l’esercito italiano ci ha portato la libertà politica, non voglia il sindacato portarci la dittatura d’un’organizzazione di classe, inspirata a criteri di partito. I trentini hanno abbastanza educazione sociale per comprendere i doveri della solidarietà ed apprezzare il valore dell’organizzazione, ma sono troppo fieri della libertà per adattarsi senza protesta a tentativi di terrorismo, da qualunque parte essi vengano. 