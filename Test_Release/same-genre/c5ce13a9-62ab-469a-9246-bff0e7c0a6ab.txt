È questo un volume di contingenza, e di relatività rispetto ai tempi. L’uomo di dottrina si mette al servizio dell’ora che passa e, sul finire del secolo XIX, tenta, come tanti altri pensatori e scrittori per altre zone di pensiero e di azione, di creare una sintesi dello sviluppo secolare precedente e d’impostare un programma per il nuovo secolo che comincia. Guardando ora all’indietro col senno di poi, si sente che il calendario gli ha forzato la mano e che l’ardito tentativo di mettersi come arbitro tra i due secoli lo ha portato ad una ricostruzione, che gli avvenimenti della prima metà del secolo nostro non hanno sempre convalidato. La profezia che leggiamo a pagina 204 degli Indirizzi e concetti sociali e che è messa come a conclusione di lunghe considerazioni storico-filosofiche, non si è avverata. «Tutto, egli concludeva, conduceva a scorgere […] nel secolo che albeggia […] non già un equilibrio instabile di accidentali accomodamenti nella società, bensì addirittura un profondo rinnovamento di civiltà; ciò che vuol dire un novello e più elevato predominio dello spirito sulla materia». Tutto questo – egli spera – condurrà a riconoscere nell’indipendenza della Chiesa la condizione estrinseca a riconoscere a cotale irradiazione di più potenti influenze spirituali del cristianesimo su tutta la vita dei popoli e Stati. Ma chi egli potrà rimproverare di non aver previste le due spaventose guerre mondiali che interruppero con due profondi solchi di sangue, l’evoluzione pacifica da trent’anni allora in atto nel mondo? Il tardivo lettore deve inoltre considerare che si tratta di scritti con uno scopo immediato, quello di unificare le forze cattoliche, allora interiormente divise in conservatori e innovatori e di spingerle, sotto la minaccia del socialismo, a un’opera di riforme sociali. Queste forze erano allora sospettate e osteggiate dal liberalismo retrivo al potere, che nel 1908 le aveva condannate e colpite come sovversive. Toniolo stesso aveva dovuto deporre in favore di don Albertario rispondendo al quesito del presidente del tribunale: «poteva don Albertario fare propaganda democratica cristiana senza essere connivente coi socialisti?». Le stesse forze però erano attaccate come reazionarie dai cosiddetti partiti popolari nei quali all’impeto giovanile dei socialisti si associava il vecchio livore della massoneria. Toniolo doveva far fronte a questa duplice ostilità. Ma più complicato era ancora il problema interno. Quale era l’esigenza che s’imponeva al Toniolo se non quella d’impostare un programma politico che facesse fronte contro i liberali conservatori che difendevano posizioni acquisiste e contro i socialisti che attaccavano nello spirito della dottrina marxista? Questa infatti e non altra era l’esigenza che si presentava al Toniolo, ma il compito di lui si complicava ancora, perché doveva soddisfarla senza proclamarla tale, sviluppare un programma che oggi si direbbe senz’altro politico, chiamandolo invece sociale, e coordinarlo, anzi, per qualche parte, subordinarlo alla questione che nello sfondo dominava tutto il resto, cioè alla questione romana, ciò a dire anche al problema della partecipazione dei cattolici papali alla vita politica dello Stato italiano. La Chiesa aveva riservato a sé ogni discussione e decisione, e perciò il Toniolo, rispettando con scrupolo e lealtà le direttive pontificie, si astiene dall’affrontare la questione romana, gira le difficoltà o le suppone superate con un atto di fede nella evoluzione storica che i tempi maturano e che la Chiesa favorisce. Tale atteggiamento era anche necessario per conservare la compagine delle forze militanti e riunirle attorno al papato. Ma esso portava fatalmente a lasciare in ombra la distinzione tra la sfera d’azione dello Stato e quella della Chiesa, a non valutare sufficientemente la trasformazione dello Stato moderno a cui si attribuiscono sempre nuovi compiti economico-sociali e a dilatare la sfera propria della Chiesa, quasi che essa dovesse assumersi, sul terreno politico-sociale, responsabilità dirette. Lungi da me che il pensiero che il maestro Toniolo in dottrina non vedesse chiaro o commettesse errore ma mi par vero che come organizzatore, tendendo a spingere i cattolici verso le riforme sociali nell’unità di tutte le forze, fu portato a definire la democrazia in senso troppo lato e vago, trascurando il carattere politico che la storia le aveva ormai assegnato. Anzi nell’urgenza di opporre allo Stato avvenire socialista un ideale cristiano, valutò forse esageratamente come attributo d’una democrazia futura gli elementi costitutivi della democrazia comunale e corporativa medioevale: elementi reali e magnifici, ma aspetti luminosi di un’epoca, della quale non si erano messe in sufficiente rilievo le ombre. Quando lo Hitze , forzando ancora le tinte, aveva fatto una simile evocazione in Germania, Windthorst e Hertling , impegnati contro Bismarck per la libertà politica, avevano subito espresso delle riserve; Toniolo, collocatosi al di fuori della battaglia propriamente politica, non sentiva simili scrupoli. Conviene anche ammettere che, in generale, le sue direttive politico-sociali non appaiono in questi suoi scritti sufficientemente inquadrate nelle condizioni economiche dell’ambiente in cui devono operare e che l’economista Toniolo avrebbe potuto facilmente illustrare. Ma qui è la polemica filosofica e moralista che gli prende la mano, perché tale è lo stile dei tempi e il linguaggio degli avversari che bisogna controbattere. Alla fine del sec. XIX il marxismo viveva ancora in Italia come concezione filosofica integrale. Il materialismo dialettico di Marx, costruito sulla falsariga dell’idealismo dialettico di Hegel, ma sostanzialmente ispirato dal materialismo totale di Feuerbach , nato questo in una violenta polemica contro il cristianesimo, esigeva una risposta altrettanto completa e totale: e questo fu l’integralismo cattolico di Giuseppe Toniolo. E poiché Marx nella sua interpretazione della storia confonde sempre le cause colle condizioni, affermando che i metodi della produzione sono la causa delle leggi, dell’arte, della filosofia, della vita spirituale, mentre non ne sono le condizioni, il Toniolo affronta il problema nelle sue origini, opponendo alla dialettica delle classi i cicli della civiltà. Non so se quando ebbi l’occasione di sentire dalla viva voce del Maestro taluna delle conferenze riprodotte in questo volume, fossi in grado di afferrarne sempre la logica interiore; so però che quest’evocazione di cicli, di parabole discendenti e ascendenti, di decadenze e di palingenesi, sulla gioventù cattolica, mia contemporanea, esercitava un fascino particolare. Era la prospettiva palladiana, era la connessione storica dinamica necessaria, onde poter concludere che giunti sulla soglia del nuovo secolo, bisognava lanciarsi nella lotta a battersi con fervore e con fede per il rinnovamento cristiano della società. Non conviene giudicar questi scritti da quanto vi è in loro di caduco e di contingente, ma dall’effetto che esercitarono nel campo del pensiero e dall’azione. Un profondo senso di sincerità, un soffio di grandezza animano queste pagine. Qui e là lampeggia ancora la spada del guelfo levata contro i ghibellini, ma già dallo schieramento e dalle direttrici della manovra si può dedurre che il centro della battaglia si trasferirà più oltre, dopo che i guelfi e i ghibellini avranno celebrata anche formalmente la loro conciliazione. Nella conciliazione il Toniolo non solo ha creduto e sperato; ma l’ha anche preparata, quale condizione del rinnovamento sociale che preconizzava. Ma al di là della conciliazione la battaglia non si impegnerà in difesa d’istituti politici o economici contingenti, ma si svolgerà in difesa della libertà e per conquistare agli umili e al lavoro un’organizzazione sociale ed economica più giusta. In verità se troppo ardita fu la speranza che tutti i cittadini trovassero rapidamente l’unità morale necessaria alla convivenza civile, nella integrale adesione alla religione dei padri, non fu un sogno il credere che agli uomini di religiosa osservanza si associassero tutti coloro che difendono la dignità della persona umana, la libertà, vale a dire la priorità della costituzione sociale spontanea in confronto al potere politico, e il regime democratico come garanzia di queste liberà essenziali. Né fu una utopia sperare che il prestigio morale della Chiesa venisse riconosciuto da tutti come un elemento indispensabile e decisivo della palingenesi sociale, che Giuseppe Toniolo aveva invocata. 