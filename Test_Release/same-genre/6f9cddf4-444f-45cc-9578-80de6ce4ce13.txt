Roma, 2. Il segretario politico del P.P.I. ha inviato ai comitati provinciali e alla sezioni dipendenti la seguente circolare: Il Gruppo parlamentare popolare così impostava la questione dopo l’atteggiamento ostile della ottava commissione parlamentare ai disegni di legge sull’esame di stato e sui corsi paralleli: «La Commissione direttiva del Gruppo parlamentare popolare riunita oggi dopo l’intervento del segretario politico del Partito, udita la relazione sul dibattito svoltosi stamane nella Commissione permanente per l’istruzione intorno ai due progetti di Legge Croce sugli esami delle scuole medie e sulla sistemazione dei corsi paralleli, rileva che la decisione presa, a maggioranza, dalla detta Commissione di non consentire il passaggio agli articoli e di rigettare senz’altro i progetti, assume un carattere di eccezionale gravità e viola un punto essenziale del programma del Governo accettato dalla maggioranza della Camera; ritiene necessario, data la portata del fatto, un riesame della situazione parlamentare, che però rinvia a subito dopo la soluzione della questione del prezzo del pane, di altissimo e urgente interesse nazionale». (Comunicato alla stampa dell’11 febbraio 1921). E la Direzione del Partito convocata di urgenza deliberava «di manifestare il suo compiacimento per la linea di condotta seguita dai deputati popolari componenti la Commissione per l’istruzione pubblica e dal direttorio del Gruppo parlamentare popolare nella questione dell’esame di stato il quale dovrà avviare a quella libertà di insegnamento che è uno dei postulati fondamentali del programma del Partito popolare italiano e decideva di intensificare la propaganda perché intorno a sì vitale problema si formi una vera coscienza nazionale che sorregga i popolari nell’aspra battaglia popolare, la quale potrebbe trasformarsi in grande battaglia elettorale, se nella imminente discussione alla Camera dei deputati il Ministero venisse battuto sui progetti Croce, e di indire comizi in tutte le città e di stampare un foglio unico per la libertà di insegnamento» (Comunicato alla stampa 17 febbraio). L’atteggiamento deciso del Partito popolare italiano e una larga discussione e rivalutazione della portata dei progetti presentati dal ministro Croce fatta dalla stampa di ogni colore, han richiamato l’attenzione dell’opinione pubblica sui problemi scolastici in genere e sulla libertà di insegnamento in modo speciale; ed è stato un bene perché spesso ai problemi spirituali di cultura e di scuola rimane insensibile l’anima delle masse, educate spesso a visioni strettamente materialistiche; e l’elemento dirigente e colto non suole dare importanza ai problemi di tecnica scolastica che nascondono profonde questioni di indirizzo e di cultura, tanto più che pregiudizi e ignoranza circondano da molto tempo i delubri della Minerva Italiana. Per questo molto opportunamente al problema dell’esame di stato (che per sé è un problema di tecnica scolastica, ma che si ispira a due sommi principi: la libertà di insegnamento e la elevazione della cultura nazionale), il Partito popolare italiano ha dato un valore politico; e le fasi recenti della ostilità di una parte del Parlamento hanno portato tale problema alla ribalta dei fatti politici di primo ordine. Come ieri la proporzionale amministrativa, per volontà chiara e decisa del P.P.I., increspò fortemente le acque di Montecitorio, e contro ogni tentativo di sabotamento arrivò in porto; così oggi l’esame di stato viene ad appassionare pro e contro gruppi e frazioni, e la discussione parlamentare fra giorni dovrà segnare una vera affermazione di rinnovamento scolastico in Italia, al quale il Partito popolare italiano vuole e deve contribuire con la forza delle sue idealità spirituali e della sua organizzazione politica. E perché la Nazione tutta affretti, segua a sostenga l’aspro dibattito, nel quale due forze si alleano contro la libertà di insegnamento (anche nella proposta dell’esame di stato quale con le sue manchevolezze è formulata dal ministro Croce): la massoneria e il socialismo; è necessario e urgente che la questione si agiti appassionando il pubblico e le masse, che abituate a sentir parlare di rivendicazioni economiche, debbono essere scosse dalla voce forte e nobile che parli loro delle rivendicazioni dello spirito nella libertà scolastica. 