Il Popolo di martedì e quello di stamane falsano i fatti, le cifre ed il naturale significato di una votazione alla Camera per concludere che i deputati popolari e liberali sono governativi, militaristi e antidemocratici. Si tratta della legge sulle prestazioni militari in caso di guerra, recentemente votata alla Camera e della quale il Popolo afferma che trovò l’opposizione dei soli socialisti e l’appoggio degli altri partiti, «fra i quali vanno annoverati o per il voto dato o per il semplice assenteismo i partiti liberale e clericale del nostro paese» (Popolo di stamane). In particolare Il Popolo di martedì afferma che; «I clericali nella votazione articolata furono nelle questioni più importanti favorevoli al governo: nelle secondarie votarono qualche volta contro ed una volta si assentarono, allorchè si trattava di accettare il par. 6 della legge, secondo il quale gli operai appartenenti a officine, industrie, servizi trasporti, ecc., adibiti a prestazioni di guerra, sono obbligati a rimanere al loro posto, sotto gli ordini militari, finché dura pel padrone l’obbligo delle prestazioni». Per la terza lettura infine il nota che i «clericali» si astennero dal voto e che con ciò contribuirono in modo decisivo all’accettazione della legge perché, occorrendo la maggioranza di due terzi dei presenti ed avendo di fatto votato in favore 250 e contro 116 deputati, se i popolari si fossero aggiunto agli oppositori, la legge sarebbe caduta. «I vostri 12 voti – scrive Il Popolo di martedì, rivolgendosi ai popolari – avrebbero bastato per darle il tracollo». Abbiamo già detto che il Popolo in tali affermazioni falsa i fatti, le cifre ed il significato di una votazione. Lo dimostriamo in poche parole, limitandoci a quanto riguarda i deputati del nostro partito. 1. Il Popolo afferma il falso, quando dice che i popolari votarono in favore dei capisaldi della legge e votarono coll’opposizione solo su articoli secondari. I popolari infatti votarono coll’opposizione e contro il governo sull’estensione della legge, votando ch’essa possa venir applicata soltanto in tempo di guerra, a guerra dichiarata, e non imminendo il pericolo di guerra. La differenza è notevole, perché si tratta di escludere che la legge potesse venir applicata, anche quando non ce ne fosse motivo, sotto pretesto che la dittatura militare diventava necessaria in vista di un ipotetico pericolo di guerra. I popolari votarono ancora coll’opposizione e contro il governo, quando si trattava di stabilire chi potesse venir assoggettato alla legge eccezionale. L’opposizione chiedeva che i cittadini fossero obbligati alle prestazioni militari al massimo fino a 45 anni e solo entro il comune di dimora. Il governo invece volle e la maggioranza votò che non ci fosse alcun limite di luogo per l’obbligo alle prestazioni militari. Anche qui la differenza è capitale, perché mentre il progetto governativo aumenta di molto le persone sottoposte alla sfera militare e le obbliga a prestare la propria opera in tutto lo stato, la proposta dell’opposizione riduceva la legge eccezionale ad effetti non molto maggiori di quelli attualmente imposti dalla legge sulla leva in massa. La questione più dibattuta fu quella riguardante la giurisdizione militare, cioè se gli obbligati alle prestazioni militari dovessero venir sottoposti ai tribunali militari o ai giudici civili. Ognuno comprende che la questione è di capitale importanza. Ebbene anche qui i popolari italiani votarono coll’opposizione e contro il governo, in votazione nominale. Passata la legge i popolari tentarono limitarne gli effetti e rendere possibile un prossimo miglioramento, votando che la legge avesse vigore provvisorio solo per un anno. Anche qui per volere del governo e della maggioranza la proposta cadde. Come ognuno vede in queste votazioni, cui abbiamo accennato, si trattava proprio dei cardini della legge attorno alla quale si mosse la discussione nella commissione e si svolse il più vivace dibattito nella Camera e sui quali appunto i socialisti concentrarono la loro opposizione e il governo la sua resistenza. Affermare quindi che si trattava di punti secondari è ignoranza o malafede: se le proposte per le quali votarono i popolari fossero state accolte, la legge in Parlamento sarebbe caduta o, in ogni caso, sarebbe stata modificata radicalmente. Il Popolo ha quindi affermato il falso. 2. Un’insigne ignoranza dimostra poi il foglio socialista riguardo alle cifre. Esso scrive che in terza lettura la legge venne accolta con voti 250 contro 116, che quindi, occorrendo la maggioranza di due terzi, se i 12 popolari non si fossero astenuti ed avessero votato contro, la legge sarebbe caduta. Ci permettiamo intanto, d’insegnare al Popolo che i popolari alla Camera sono 10 e non 12 e che, di fatto, essendo assente l’on. Spadaro per dolorose circostanze di famiglia, in quest’occasione erano in nove. I presenti sarebbero quindi stati, secondo la sua ipotesi, 250+116+9=375. Due terzi di 375 sono 250 e quindi se anche i nove popolari si fossero aggiunti ai 116 restava sempre la maggioranza di due terzi favorevole. Sa invece il Popolo che cosa sarebbe stato necessario per far cadere – sempre supposta la maggioranza dei due terzi – la legge! Ce lo diremo noi: che avessero votato tutti i socialisti, nei banchi dei quali si notava invece qualche lacuna. Ma il bello viene adesso. Non è nemmeno vero che occorresse per l’accettazione della legge la maggioranza dei due terzi. Anzitutto non occorreva certo per la terza lettura, perché anche in estate nella votazione della riforma militare prevalse l’opinione che in terza lettura, in ogni caso, bastasse la maggioranza semplice. E notate che nella votazione di quella legge si era invece ritenuta necessaria la maggioranza dei 2/3 nella discussione articolata. La votazione decisiva è quella sui singoli articoli, cioè la seconda lettura, la votazione in blocco, invece, cioè la terza, non ha più che un valore formale. Ma nel nostro caso venne dichiarato che la maggioranza dei due terzi non occorreva né in terza né in seconda lettura. Quindi tutti i calcoli e le conclusioni del Popolo sono fabbricate su una base falsa. È solo meraviglia che il Popolo si dimostri così ignorante dei rapporti e della tecnica parlamentare sovratutto dopo che circa la necessità della maggioranza dei due terzi s’ebbe una discussione nella commissione ed una decisione contraria del Presidente nel pleno, decisione, che i socialisti si accontentarono di prendere a notizia, senza fare appello alla Camera. Resta quindi chiaro e dimostrato che nei punti più importanti e nella votazione decisiva per il contenuto della legge i popolari votarono contro la proposta del governo. 3. Il Popolo muove però ai nostri deputati ancora il rimprovero d’essersi astenuti dalla votazione del § 6 il quale impone agli operai industriali di rimanere, in caso dell’applicazione della legge, nei rapporti di servizio in cui si trovarono prima. Il § impedisce che gli operai – durante il periodo eccezionale – possono abbandonare il lavoro. Ora i popolari si trovavano nel dilemma o di votare in favore dell’articolo, dichiarandosi per un provvedimento assai duro oppure in favore della proposta socialista che statuiva in realtà un privilegio per gli operai di fronte ai contadini, che, in base al § 4, oramai accettato, avrebbero dovuto soffrire i rigori della legge. E perciò non potendo scegliere altrimenti, si astennero. E questa è l’attitudine dei popolari contro le «masse operaie»! Circa la votazione in terza lettura, abbiamo visto ch’essa non ha più che un valore formale. Sul merito, sul contenuto della legge è stato già votato e deciso nella votazione articolata in seconda lettura. Nel caso particolare poi l’esito della votazione della seconda lettura, chiusa il giovedì sera, aveva dimostrato che oramai esisteva una maggioranza sicura per le proposte del governo. Il giorno dopo, quindi, il venerdì mattina, la votazione in blocco non poteva modificare più niente e prendeva piuttosto significato politico. I popolari, perciò, in vista di certe questioni pendenti nella Provincia, decisero di non accomunarsi in un atto dimostrativo coi socialisti e coi czechi radicali, e si astennero. È chiarissimo quindi che da tale astensione non si può derivare alcuna conclusione riguardante la legge stessa, come di fatto non ebbe in tal riguardo il minimo influsso. Ma il Popolo non bada tanto per il sottile. Si ricordi però che la sua impudenza non rimarrà senza controllo. E se continua a fabbricare il suo atto d’accusa su testimonianze false e conclusioni errate, noi passeremo ad esaminare la posizione dei socialisti. Gli ricorderemo che questo grande partito aveva nella commissione della giustizia ove si preparò la legge tre rappresentanti; di cui uno il d.r Liebermann si astenne dal fare opposizione ai primi §§ della legge ed al voto su essi, dichiarando d’essere in principio d’accordo colla legge, ma di volere solo modificare e il genere e il modo delle prestazioni militari. Gli ricorderemo però che questo socialista, quando qualche altro compagno gli mosse osservazioni, scrisse ch’evidentemente gli altri due colleghi di partito avevano votato contro, non per ragioni di principio, ma per ragioni politiche. Certo che codesto Liebermann è del club socialista polacco e non appartiene a quei compagni che, votano o non votano, come comanda la bacchetta dei bonzi viennesi. E poi non basterà, faremo ancora questa semplice domanda: Perché voi che siete in tanti, un partito che ha quasi 90 deputati, non avete impedito che la legge nefanda divenisse legge? Perché non siete ricorsi a qualche mezzo energico? Ve lo diremo noi il perché. Perché il partito socialista sapeva come tutti gli altri, che la legge, se non l’avesse votata il Parlamento, sarebbe entrata in vigore col §14 e perciò evitò un’opposizione radicale, ma si limitò a far quel tanto di commedia che poteva dargli il pretesto di attaccare gli altri partiti, compresi gli italiani che si sono dimostrati indipendenti dal governo, ma anche dalla demagogia dei Seitz, Adler e compagnia. 