L’ufficio stampa del P.P.I. comunica: «Non vogliamo più che si dica che siamo pronti ad uccidere e a morire: ebbene diremo che siamo soltanto pronti a morire per far più grande l’Italia». Questo il nuovo verbo dell’on. Mussolini. Proposito vero di volontà o semplice concessione verbale? La domanda non si pone soltanto per la ben nota altalena cui il duce ci ha abituato, ma proprio per l’esame del testo; in esso infatti l’on. Mussolini non si occupa che del dire… non vogliono si dica… allora diremo… E il fare? Dal dire al fare c’è di mezzo il mare. Il fare sarà illuminato dalla storia. Intanto i semplicisti, i deboli di carattere, gli amanti di quiete hanno un altro narcotico per addormentarsi sui propositi conciliativi dell’onorevole Mussolini. Era questo che egli cercava, e forse questo egli ha ancora una volta ottenuto. Noi abbiamo altre ragioni per credere che certi grossi misfatti di violenza omicida forse non appariranno per qualche tempo sotto il cielo d’Italia e la ragione è che sotto quel «non vogliamo che si dica», si nasconda niente meno che l’Italia intiera. L’insurrezione morale di tutto un popolo come quella magnifica che si è sprigionata dalle fibre cristiane del popolo italiano all’annunzio del delitto Matteotti – è cosa da far impallidire anche i tiranni perché è il grido risoluto di una coscienza che sa di rivendicare i diritti sacri della legge morale, che si appoggi cioè con sicurezza sulla incrollabile onnipotenza di Dio. Comunque per oggi l’ordine del giorno fascista è questo: disposti soltanto a morire per far più grande la patria. Quale ne è la portata? Quando nel buon tempo antico si diceva io sono disposto a morire, si credeva con la promessa di questo massimo sacrificio della vita di aver contemporaneamente promesso senza discussione all’occorrenza anche l’abbandono di tutti gli altri minori beni personali. È tale? Possiamo pensare tale la portata delle parole dell’on. Mussolini? Tutta la sintesi dell’azione fascista in questi due anni di vita è facilmente esprimibile nel dilemma «o con noi o contro di noi»: – o fascista, e allora uomo pieno, investito di tutti i diritti civili, capace di accedere agli alti posti della burocrazia, della finanza, della politica, o non fascista, e allora rigettato, a prezzo di qualunque sopruso e di qualunque violenza, nel pilone degli antinazionali, degli antipatrioti, dei negatori dell’Italia, dei bestemmiatori di Vittorio Veneto. È con questi metodi che si può far diventare grande l’Italia? O non son fatti invece essi proprio per permettere l’ascensione di tutte le schiere deboli, di tutti i violenti versipelle, di tutti i profittatori, degli uomini senza scrupoli, che vogliono arrivare ad ogni costo? Noi non pretendiamo calunniare tutti gli iscritti al Partito fascista, noi sappiamo che in esso ci son anche spiriti sinceramente entusiasti; ma diciamo soltanto che il metodo settario, instaurato dal governo fascista, il metodo dello Stato-partito è nato per determinare automaticamente una selezione a rovescio e trascinare nell’orbita dei dirigenti dello Stato tutti i valori morali inferiori… fino a svelare, dopo due anni appena di vita, l’esistenza di una volgare associazione a delinquere che ha i suoi, fino ad ora presunti, affigliati (vogliamo essere buoni e attendere i risultati del processo) nel direttorio dell’ufficio stampa della Presidenza del Consiglio, col sig. Dumini , che non si sa bene chi fosse, ma che aveva la sua stanza… di lavoro al Viminale, in due membri del Direttorio fascista incaricati fra l’altro di compilare la lista dei predestinati rappresentanti del popolo e in chi sa quali altre e alte personalità. Tutto questo evidentemente non può far grande la patria; tutto questo la balcanizza: la riduce al livello di qualche piccolo staterello slavo, che fatica ancora terribilmente per snodarsi dalla barbarie: tutto questo – aggiungiamo – è così visibile, che il fascismo stesso ad ogni svolto di strada sente il bisogno di parlare di una propria epurazione e l’on. Mussolini sente il bisogno di difendere il suo partito dall’accusa generale di povertà di valori intellettuali… quanto a quelli morali non se ne parla in individuo, ma solo in generale per dire che esso vuol sostenere e difendere i valori spirituali della nazione. L’Italia per diventare grande sul serio – per tornare per meglio dire a quella grandezza di disciplina interiore, di civiltà, di moralità, della quale si alimentarono gli innumeri cittadini, che con il loro sacrificio reale, non sbandierato né tesserato, compirono il miracolo di Vittorio Venero – non ha bisogno di nuovi morti; ce ne sono già in ogni campo fin troppi. Nessuno chiederà dunque ai fascisti, perché non occorre, il sacrifizio supremo di morire; e se questo sacrifizio occorresse, nessun cittadino onesto vorrebbe lasciare al fascismo nemmeno un tal monopolio; ma tutti hanno il diritto di chiedergli qualche cosa di più semplice e di più grande ad un tempo: il sacrificio cioè di vivere non per se stessi, ma per la patria; il sacrificio di abbandonare lo spirito monopolizzatore e settario, di non monopolizzare l’alta finanza e l’alta banca, di non imporre taglie per finalità di partito alle innumeri società anonime vigenti nel regno d’Italia, di non introdurre di soppiatto, con concorsi per le cattedre della R. Università, anche il titolo, in prima linea, della tessera fascista, di non dichiarare nemici della patria e perseguibili con mezzi legali e illegali, tutti coloro che, pur cittadini onesti, dissentono però dal fascismo, di non violentare con brogli, con intimidazioni, con violenze la coscienza del popolo mentre esplica il proprio diritto di eleggere i propri rappresentanti. Lo Stato-partito è il massimo dei disordini nella vita civile e da esso tutti gli altri derivano, giacché come ricorda Leone XIII nella enciclica Immortale Dei, sulla costituzione degli Stati: «In nessuna guisa si deve fare che la civile autorità serva agli interessi di uno o di pochi, essendo essa invece stabilita a vantaggio di tutti». Non si tratta dunque di morire eroicamente: si tratta invece di vivere onestamente. È una cosa ben diversa. Ma comprendiamo che a quanti non sono abituati ad una severa disciplina di volontà di fronte ad una legge morale interiore, e sono invece abituati a magnificare la legge nietzchiana del super-uomo, la nostra semplicissima richiesta possa sembrare equivalente alla richiesta di un eroismo anche superiore. Non resta men vero che da esso oggi dipenda esclusivamente la grandezza civile d’Italia. 