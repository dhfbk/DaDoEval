Amici calabresi! È la prima volta che visito la vostra regione ed è con cuore commosso che rispondo al vostro entusiasmo, che è espressione di fedeltà all’idea che rappresentiamo. È un vento democratico, come voi dite: vento del sud, il vento del buon senso del Mezzogiorno. Di un popolo che ha sempre dimostrato fedeltà alla patria, moderazione delle sue esigenze e soprattutto, serenità ed equilibrio di giudizio. È per questo che mi pare di venire a turbare la vostra armonia parlandovi delle contrastate questioni politiche. Ma è necessario che chi ha sopra di sé responsabilità di funzioni nel paese dica chiaramente il suo pensiero sui massimi problemi che travagliano la vita della nazione. L’onorevole Longo, in un recente articolo mi ha definito come un esagitato, un esaltato che rivela la proterva intenzione di non voler lasciare il potere . La verità è che io avverto l’importanza di questa consultazione che deciderà le sorti d’Italia per molti anni e mi batto quindi con tutto il mio ardore perché la scelta degli elettori sia quella buona e cerco di spiegare il perché non possiamo intenderci coi comunisti. In verità negli anni passati io ho tentato in tutti i modi di avere la collaborazione anche della estrema sinistra; ma purtroppo ho dovuto constatare che se può essere possibile tale collaborazione in determinati settori e in determinati problemi locali, non lo è, invece, per quanto riguarda la politica generale. E non è possibile perché il Partito comunista è parte di un movimento internazionale che ha scopi diversi da quelli seguiti dalla politica dei diversi paesi in cui agisce; è in sostanza un partito che viene diretto dall’estero. Nel mio linguaggio forte, ma assolutamente veritiero, non ho mai ricorso ad accuse anonime; non ho mai avanzato sospetti: ho detto chiaramente che nel settembre 1947 i comunisti hanno costituito il Cominform ed a Bialjstok hanno avuto le direttive da Zdanov, uno dei più influenti capi del partito bolscevico, direttive che sono contro gli interessi del popolo italiano. Io ho affermato che esiste questo Cominform che agisce, come ho detto, nei riguardi dell’Italia. Se non è vero, lo si dimostri, ma si risponda. E proprio a Luigi Longo io rivolgo questa precisa domanda: è vero o no che egli venne dalla Polonia con le istruzioni scritte per i compagni comunisti d’Italia, che egli organizzò le agitazioni di novembre e di dicembre, che creò gli organi para costituzionali che avrebbero dovuto risolvere i problemi che interessano l’Italia? È vero o non è vero tutto questo? Se egli smentisce e prova che non è vero io mi ricrederò, ma fino a quando egli non lo farà, ed io so che non può farlo, io ho il diritto di mantenere il mio atteggiamento. La tecnica comunista si sviluppa secondo nuovi schemi, secondo quegli schemi, per fare un esempio, con i quali è stata recentemente applicata in Cecoslovacchia. È il nuovo sistema della rivoluzione fredda, che ben poco ha a che fare, sotto certi aspetti, con i moti rivoluzionari di cui ci parla la storia e che hanno comportato spargimenti di sangue. Oggi, invece, si agisce per manovra, si aggirano le posizioni per entrare in casa dell’avversario senza che se ne accorga, così che ad un certo momento il padrone di casa, che è il popolo, trova che tutte le chiavi delle porte sono in mano ad ospiti indesiderati. Così hanno proceduto i comunisti in Cecoslovacchia prendendo in mano e addomesticando la polizia al Ministero dell’Interno e valendosi dell’azione delle sue formazioni di carattere militare, tenute in riserva e uscite improvvisamente alla luce del sole per intimidire e sgretolare i partiti avversari, e riassorbirli in quella parte che dà loro la possibilità di formare lo Stato partito. In Italia c’è un altro pericolo immediato dell’azione comunista ed esso consiste nella possibilità che la loro polemica contro l’America metta in pericolo gli aiuti che ci vengono dagli Stati Uniti. Se, in un certo momento è bastato un articolo antiamericano dell’onorevole Togliatti, quello in cui chiamava cafoni anche voi calabresi per mettere in forse la conclusione del trattato di commercio e di amicizia che l’onorevole Lombardo stava negoziando a Washington, che impressione farà sugli americani la montatura propagandistica dei nostri comunisti che offende continuamente il popolo americano e presenta i suoi generosi aiuti in una luce così falsa e a volte così sinistra? Io già in altre occasioni ho illustrato gli aiuti americani nelle loro diverse fasi e nelle loro diverse forme e ne ho documentato, con dati precisi, l’entità: non mi ripeto. A voi intendo piuttosto parlare delle prime misure che riguardano la rinascita del Mezzogiorno e voglio fornirvi qualche dato che riguarda specialmente la vostra provincia. Si tratta di un importo complessivo di 505 milioni e 800 mila lire. Si devono infine ricordare i fondi stanziati per la ferrovia dello Jonio per un importo di 809 milioni e 350 mila; lo stanziamento di circa un miliardo per la bonifica di Crotone, Santa Eufemia e i 980 milioni per la valorizzazione della Sila. I socialcomunisti ci presentano come i nemici dei contadini e come i servi degli agrari e ci fanno passare come gli affossatori di ogni riforma agraria. Ebbene io mi limiterò a richiamare la vostra attenzione su fatti concreti. Voi sapete che c’è stata una prima legge Gullo e poi una successiva del democristiano Segni, sulle terre incolte con la quale si sono fatti progressi veramente notevoli. Contro i 166 mila ettari messi a coltivazione nell’Italia settentrionale se ne hanno 438 mila con la legge Segni. Nell’Italia centrale da 14.900 con la legge Gullo si sale a 20.800 con quella Segni; nel Mezzogiorno da 16.879 si sale a 30.064 e progressi significativi si sono avuti anche in Sicilia e in Sardegna. Questo è ancora poco, ma è solo un primo passo per la grande riforma che dovrà essere decisa dal Parlamento e per la quale si stanno preparando gli elementi. Frattanto il 23 dicembre 1946 è stata votata un’altra legge che stabilisce esenzioni fiscali e condizioni di favore per la vendita ed il trapasso di terreni che oggi appartengono a latifondi, e qui rivolgo ancora un appello ai proprietari intelligenti perché procedano con spirito di comprensione e di responsabilità. Mi è stato rimproverato di avere detto a Torino che gli operai non hanno diritto di lamentarsi, perché stanno benone. Non dissi questo. Io mi riferivo ad un foglietto comunista che mi accusava insieme agli altri ministri di succhiare il sangue di 48 milioni di italiani, per il semplice fatto che si erano concessi dei finanziamenti alle industrie meccaniche. Nel mio discorso di Torino ho protestato contro questa volgare calunnia . Caso mai dovrebbero essere i lavoratori del sud a rimproverare il governo di avere finanziato le industrie meccaniche ma mai i rappresentanti di quelli del nord che erano venuti a Roma minacciando scioperi e domandando provvedimenti urgenti contro la disoccupazione. D’altra parte un’altra evidente dimostrazione di come sono tutelati gli interessi dei lavoratori da parte dei dirigenti sindacali l’abbiamo avuta allorché essi si sono rifiutati di partecipare alla conferenza sindacale per il piano Marshall che si è tenuta a Londra, dove sono andati più tardi per spiegare e scusare il loro atteggiamento: non ho bisogno di sottolineare come, in questo caso, siano stati traditi gli interessi dei lavoratori italiani in seguito ad ordini venuti da Oriente. Si parla molto di pace e di guerra: io spero e confido che un’altra guerra non si farà, io spero che la pace sarà salvaguardata e che soprattutto l’Italia sarà la garanzia di collaborazione e di pace. Ma per essere strumento di pace bisogna essere forti. Non forti con le armi, che ci sono state prese; non con le navi, che in gran parte ci sono state distrutte; dobbiamo essere forti nella coscienza, nel lavoro e nella nostra concordia. Se all’esito del 18 aprile le elezioni dimostreranno che il popolo italiano comprende i suoi interessi e difende la libertà, che vuole essere strumento di pace e di ricostruzione europea, allora cesseranno le manovre della quinta colonna e si potrà dire: in Italia contro la libertà e contro la democrazia non c’è nulla da fare Io vi esorto perciò a fare il vostro dovere, andando a votare compatti e a votare bene. Così come vi esorto alla pacificazione interna e all’abbandono di qualsiasi violenza. E mi piace qui ricordare un vostro grande martire, Attilio Bandiera, il quale prima di morire rivolto ai suoi amici disse: proseguite ma non vendicatemi . Amici calabresi! continuate nella vostra opera di redenzione, nella vostra opera di giustizia sociale e non agite con violenza contro nessuno, con fatti che insanguinino la terra; siate uomini di pace interna per essere domani il popolo della pace di fronte alle altre nazioni. 