L’opinione sincera che tutti a quattr’occhi esprimono e mormorano è questa: così non può continuare! Noi non domandiamo privilegi, ma esigiamo che l’Autorità sia imparziale, di fronte a tutti i cittadini che sono, nella lettera e nello spirito, ossequienti alle leggi. Invece che cosa avviene? Che si va accreditando anche in paesi di montagna, nei quali i costumi politici sono più integri e più semplici, l’opinione che basti inscriversi al fascio, per avere dall’autorità man forte, e rovesciare gli avversari politici o la fazione locale che si vuole abbattere. Fin dall’estate scorsa, quando codesto sistema venne inaugurato, collo scioglimento del Comune di Levico, abbiamo avvertito ch’esso ci porta alla corruzione del costume politico. Codesta specie di fascisti o filofascisti a termine, non hanno infatti assorbito nulla del programma ideale del fascismo. Essi non si pongono al servizio di una convinzione sincera, sempre rispettabile, ma la sfruttano per scopi effimeri ed opportunistici. L’Autorità, appoggiando codesti sfruttatori, non soltanto avvilisce se stessa e perde il suo prestigio, ma inserisce, volente o nolente, il criterio fazioso e camorristico negli enti amministrativi. La nostra campagna ha forse giovato a frenare la violenta crisi comunale che si sarebbe altrimenti estesa a tutti i comuni; ed è merito della fermezza e del carattere della maggioranza dei popolari e di qualche gruppo liberale se il Trentino non subì la sorte TOTALITARIA di parecchie altre provincie. La maggioranza, legalmente eletta, di Levico non venne rimessa al suo posto, ma si dovette dichiarare che le gravi ragioni amministrative, ufficialmente affermate per legittimare la defenestrazione, non esistevano e a Pergine la smentita più recisa delle presunte ragioni amministrative dello scioglimento si ebbe nel fatto che il capo della cessata amministrazione, il sindaco Mauro, venne rieletto come consigliere e assessore della maggioranza nuova. Altre amministrazioni – ricordiamo quelle di Trento, Rovereto, Mezzolombardo, Ala ecc. – attendono la loro riabilitazione dal verdetto del 6 aprile. Si è detto e scritto ch’esse dovevano andarsene, perché non rappresentavano più il pensiero politico dei cittadini. Ora si farà la prova. Ma non si tratta davvero di riabilitazione di corpi rappresentativi e di ripicche di partito. Noi saremmo disposti a tirare un velo sul passato e considerarlo un’aberrazione temporanea, se avessimo qualche garanzia che il sistema non continuasse. Ma invece continua. Ieri era il Consorzio dei comuni che in forza di un decreto che riteniamo anche formalmente illegale, veniva privato della sue rappresentanza elettiva, per insediarvi un viceprefetto che contro di essa aveva iniziata un’acre campagna giornalistica. Si disse allora che conveniva cambiar uomini nell’interesse dei danneggiati. Di fatti gli uomini nuovi si affrettarono ad accollare ai danneggiati mutuatari un aumento di interessi che peserà su di loro come una nuova imposta per 10.15 milioni. Oggi è il piccolo comune di Cavedano che si sente intimare dal cav. Berti lo scioglimento della rappresentanza e si vede insediata dal capo dei sindacati una Consulta, coll’annunzio che al FATTO COMPIUTO seguirà il decreto prefettizio e l’intronizzazione del capo locale di codesto fascismo d’occasione. Così avviene delle Casse ammalati. C’è anche a Mori un gruppo di faziosi i quali vorrebbero punire il sindaco Finotti per il suo intervento alla conferenza Giardini e benché nella Libertà del 30 marzo si scriva chiaro che nessuno ha mai inteso di tacciare il sindaco di anti-italianità, tuttavia c’è chi spera di indurre l’autorità a provvedere alla sua sostituzione. Non possiamo credere ad un simile atto di soperchieria, e molto meno lo comprenderebbe la popolazione di Mori. Ma è caratteristico che tali speranze vengano alimentate. Tutti questi fatti che si susseguono nella vita locale – e ne abbiamo ricordati solo alcuni – fanno esclamare a quanti si preoccupano della sincerità della vita pubblica e dell’autorità della legge: COSÌ NON PUÒ ANDARE AVANTI! COSÌ NON PUÒ CONTINUARE. Ebbene, quello che ognuno dice a quattr’occhi, lo ripeta domenica nella libertà della sua coscienza e nel segreto della cabina. Dica colla scheda in mano, che siamo per la disciplina, per l’ordine, per il Governo forte: che vogliamo grande e rispettata la Nazione; che riconosciamo anche i meriti di tutti, fascisti o non fascisti, che lavorano onestamente per raggiungere questo ideale. Ma dica anche che codesti sono metodi intollerabili, che questa è una via falsa; che se si continua così, si provocherà una reazione peggiore e non si arriverà alla pacificazione. L’on. Mussolini ha promesso nel suo ultimo discorso che il nuovo Parlamento funzionerà. Ebbene, se il Parlamento riavrà forza e autorità, il periodo degli abusi e delle soperchierie dovrò cessare. L’interrogazione, l’interpellanza, il controllo dei deputati, su qualunque settore abbiano posto, avrà l’effetto di richiamare tutti, Autorità e fazioni, al rispetto della legge e della volontà popolare. E dopo le elezioni politiche, verranno le elezioni amministrative. Il Trentino deve proclamare il suo diritto ad avere finalmente il suo Consiglio provinciale; i comuni riavranno la loro rappresentanza elettiva. Certi sindaci e commissari che ora guardano, fra il tremore e la venerazione, solo verso l’alto, devono abituarsi a guardare anche verso il basso e ricordarsi che infine la decisione è riservata al popolo che li deve eleggere o riconfermare. Questa volontà di ricostituzione dell’ordine e di rinnovamento delle istituzioni democratiche bisogna riaffermare domenica, senza odio per nessun partito, senza ostilità preconcetta per nessun governo, ma colla serenità di chi compie un dovere di buon cittadino e di chi si propone col suo monito di giovare alle migliori fortune del popolo italiano. 