Roma, 7 sera. «È uscito il decreto luogotenenziale n. 1081, che istituisce presso la presidenza del Consiglio dei ministri un ufficio centrale per le province redente . Il capo ufficio è nominato dal presidente del Consiglio. L’ufficio centrale esercita i poteri spettanti al governo nell’amministrazione generale dei territori oltre l’antico confine del regno. Spetta all’ufficio centrale curare i rapporti col comando supremo e coi singoli ministeri per quanto riguarda le competenze del governo nell’amministrazione civile dei territori occupati durante l’armistizio e di regolare dopo l’annessione il graduale passaggio dei servizi civili ai rispettivi ministeri, provvedendo all’esercizio dei poteri prima attribuiti al comando supremo fino alla consegna ai ministeri competenti e di predisporre colla cooperazione dei ministeri i provvedimenti relativi alla sistemazione politico-amministrativa delle nuove provincie e alla loro sistemazione economica e al passaggio dall’armistizio all’annessione; coordinare dopo l’annessione e la pace l’attività dei ministri perché sia assicurata un’uniformità di criteri e sia tenuto conto nei singoli provvedimenti delle particolari condizioni legislative, amministrative economiche sociali delle provincie nuove. Presso l’ufficio è costituita una commissione consultiva a cui potranno essere sottoposti dall’ufficio o dai ministeri prima della promulgazione i provvedimenti di massima relativi alle nuove provincie. Alla commissione spetterà di emettere voti, di presentare proposte. Il presidente del Consiglio nomina i membri della commissione consultiva e la presiede coadiuvato dal ministero del tesoro membro di diritto della commissione. La commissione è composta di due sezioni, di un presidente e di un vicepresidente nominati dal presidente del Consiglio. La commissione è convocata in adunanze plenarie, in riunioni di sezione trentina e adriatica e in comitati speciali per ragione di materia. Le convocazioni plenarie seguono in Roma, delle sezioni anche nelle regioni. Il comando supremo e i ministeri sono invitati ad inviare propri rappresentanti ad adunanze di lor competenza. Le funzioni di governatori sono affidate a commissari straordinari di nomina per decreto reale il quale stabiliva anche la loro circoscrizione territoriale senza pregiudizio della delimitazione definitiva delle provincie. Il presente decreto entra in vigore oggi». Uno degli ultimi decreti luogotenenziali provvede all’assetto amministrativo delle terre redente. Il testo del decreto è così vago che è inutile occuparsi della praticità della nuova organizzazione e della delimitazione o confusione delle competenze che ne dovrà risultare. La pratica in tal riguardo sarà tutto. Notiamo intanto che fino a pace conclusa l’autorità del comando supremo come ultima istanza, in base alle clausole dell’armistizio, rimane in vigore e che tutto dipenderà dalla pratica se quest’autorità sarà formale o reale; se avremo cioè oltre l’ufficio di Roma anche quello di Padova. Grave ci pare l’articolo che stabilisce i compiti dell’ufficio dopo la pace, in quantoché si ammette con ciò che anche il corpo consultivo vivrà anche a pace conclusa, come rappresentanza delle terre redente. È questa una previsione sommamente offensiva per i nuovi cittadini d’Italia, i quali, nel momento che diventano italiani, hanno diritto essi stessi di farsi sentire mediante rappresentanti eletti, sia alla Camera quanto nella rappresentanza provinciale che in quelle comunali. Noi siamo stati dolorosamente sorpresi da questo decreto ma non dubitiamo un momento ch’esso, in quella parte ch’è d’ostacolo all’applicazione integrale del principio costituzionale nel nostro paese e sembra ignorare che in tali momenti vi sono anche le masse le quali hanno da dire la loro parola, verrà spazzato via dalla volontà popolare. A direttore d’ufficio è nominato il commendator Salata , già redattore del «Piccolo» e assessore provinciale dell’Istria, il quale durante la guerra divenne funzionario del comando supremo e passò poi a Parigi, come uno dei segretari dell’on. Orlando. In Istria il Salata era uno dei capi più apprezzati del partito liberale. Il «Lavoratore» di Trieste, sospettando ch’egli venisse mandato colà quale commissario straordinario lo attaccava giorni fa in modo estremamente violento. 