Quando Luigi Napoleone introdusse la legge repressiva contro la stampa che comminava la soppressione dei giornali dopo due diffide, Luigi Veuillot, il grande polemista cattolico che vedeva in Napoleone il piccolo un secondo Carlo Magno, plaudì dalle colonne dell’Univers alla legge, affermando che i giornali onesti non avevano nulla da temere e i cattivi era meglio fossero tenuti in freno e condannati a morire. Veuillot insistette in queta sua concezione politica anche quando il gruppo più intellettualista dei cattolici francesi, con a capo Montalembert e Lacordaire, iniziò la campagna per la libertà; ed è interessante ricordare che l’illustre scrittore colse anche l’occasione di una udienza concessagli da Napoleone III, per scongiurare l’imperatore a resistere ad ogni velleità costituzionale e per consigliargli di sopprimere il Siècle, giornale della borghesia radicale e volterriana. Napoleone ascoltò deferentemente e parve dargli ragione; ma pochi mesi dopo il giornale diffidato e infine soppresso non si chiamava il Siècle, ma era proprio l’Univers, soffocato dalla censura imperiale, perché aveva avuto il lodevole coraggio di pubblicare una allocuzione pontificia, contraria alla politica francese. Un altro ricordo storico. Il 20 maggio 1878, in seguito all’attentato di un socialista contro l’imperatore, Bismarck presentava al Reichstag un disegno di legge «contro gli eccessi della social-democrazia», detta poi più brevemente legge antisocialista. Si trattava di autorizzare la polizia a proibire la diffusione di stampati e a sciogliere comizi, qualora fosse provato che stampati e comizi «perseguissero gli scopi del socialismo». Abbiamo riletto di recente i verbali della discussione svoltasi su tale progetto-legge al Reichstag del 22 al 24 maggio 1878. Nei discorsi dei conservatori protestanti, dei liberali nazionalisti e dei liberali progressisti si trovano già affermati in contraddittorio tutti gli argomenti pro e contro il socialismo. L’assemblea era in grande maggioranza antisocialista e non s’illudeva punto sulla gravità del pericolo e sulla perniciosità della demagogia rossa. La maggior parte degli oratori si preoccupava anche sinceramente del carattere antireligioso di tale propaganda. Il ministro degli Interni, al quale Bismarck affidava il patrocinio del progetto, aveva anzi rilevato con evidente abilità tattica, che la lotta antisocialista s’ingaggiava più in favore delle Chiese che dello Stato. Come avrebbero potuto i rappresentanti degli elettori credenti respingere il disegno di legge? Eppure il Centro cattolico votò contro. Dei suoi oratori il primo, Jörg , si preoccupa di disarmare le obiezioni dei «patriotti» che domani accuseranno il Centro di non voler difendere la maestà dell’imperatore e la sicurezza dello Stato, ma il secondo, Windthorst in persona, va dritto, com’è suo uso, ai principii ed espone con rude franchezza i criteri pratici che i cattolici dovranno ormai seguire nella vita costituzionale. Egli trova anzitutto che il disegno di legge colpisce non l’attività di un partito e dei suoi affiliati, ma una tendenza e respinge ogni provvedimento diretto a colpire una tendenza, giacché, egli dice, se in uno Stato s’incomincia a perseguitare col diritto criminale e di polizia le tendenze che si fanno valere solo nella pubblica discussione, quale partito sarebbe mai sicuro? Logicamente si dovrebbe così arrivare ad escludere i socialisti dal diritto elettorale attivo e passivo. È questo un corollario che un oratore di destra durante il dibattito ha dichiarato accettabile. Ma questo è orrendo – etwas ganz horrendes! – replica il grande oratore cattolico. «Ciò significherebbe instaurare la dittatura della maggioranza parlamentare sulle minoranze, e in una misura che in un tal paese non si potrebbe più vivere». Windthorst respinge la legge anche perché si tratta di legge eccezionale. «II far delle leggi per singoli casi, contro singole categorie di cittadini è la cosa più orribile che si possa pensare d’una assemblea legislativa». E infine eccolo affrontare in pieno la questione nel suo nocciolo dottrinale. Il socialismo, egli dice, si fonda tutto sul concetto di uno Stato onnipotente, fonte di ogni diritto, che tutto può fare e disfare. Se lo Stato è onnipotente – dicono i socialisti – noi ce ne impadroniremo e regoleremo a nostro modo la società. Se si vuole combattere efficacemente il socialismo, conclude il capo del Centro, bisogna, prima di ogni altra cosa, lasciar cadere l’idea dello Stato onnipotente, non insistere ch’esso possa tutto modellare coi paragrafi e colla polizia ed incominciare noi a riconoscere che vi sono diritti e istituti che hanno base fuori dello Stato, che vi sono diritti i quali sono anteriori allo Stato: che lo Stato non è la sola fonte del diritto, ch’esso invece è qua per proteggere i diritti preesistenti, non per modificarli a capriccio o secondo l’opportunità. Così il Centro votò contro. La legge cadde questa volta, ma venne ripresentata alcuni mesi dopo nel nuovo Reichstag, quando un secondo attentato aveva suscitato nuovo vento di reazione. Ma anche questa volta il Centro negò la sua approvazione. Fu d’allora, ci diceva tre anni fa l’on. Pietro Spahn il capo del Centro prussiano, morto recentemente a Berlino, che i socialisti incominciarono a comprendere come i cattolici del Centro difendevano sul serio il diritto comune e per questo come già allora furono per l’abolizione della legge contro i gesuiti, si trovarono più tardi disposti ben meglio dei conservatori a votare il «modus vivendi» scolastico e religioso ch’è fissato nella costituzione di Weimar. Veuillot, Windthorst, due grandi cattolici, entrambi campioni devotissimi della stessa causa. Due metodi, due concezioni politiche diverse. L’uno era rivolto al passato, l’altro guardava all’avvenire. Li studino i cattolici dell’età presente: historia magistra vitae! 