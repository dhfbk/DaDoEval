(Per Washington) Telegrammi di codesta ambasciata n. 136, 141 e 144 dei 1° e 2 corrente e telegramma di questo ministero n. 213 del 29 corr. (Per Londra) Telegrammi di questo ministero n. 3194 del 9 corr. e n. 228 del 29 corr. Si è provveduto ad esaminare attentamente quanto comunicato dall’ambasciatore a Washington coi telegrammi citati in riferimento e, per quell’azione che le riuscisse possibile di svolgere, in relazione ai noti progetti di pace con l’Italia, si ha il pregio di esporle le considerazioni che seguono: 1) Nella nostra politica estera tradizionale dal Risorgimento in poi, abbiamo sempre considerato le nostre colonie e la nostra attività coloniale non come una causa di attriti, anzi al contrario come un terreno di collaborazione amichevole con la Gran Bretagna e con le Potenze occidentali in genere. Siamo andati a Massaua nel 1885, per suggerimento di Londra; siamo andati in Somalia per sventare i tentativi germanici di affermarsi colà; siamo andati in Libia mediante gli accordi con la Gran Bretagna e la Francia che segnarono, nel 1901-1904, l’inizio della nostra adesione all’Entente primadell’altra guerra mondiale (vedi telespresso n. Segr. Pol. 541 e studio allegato). A tale politica noi siamo fermamente decisi di tornare; e perciò siamo intanto sinceramente desiderosi che la questione attuale delle nostre colonie sia oggetto, possibilmente, di un ampio e amichevole esame e ciò sarà tanto meglio se fatto d’intesa e col benevolo appoggio dei governi di Londra e Washington. 2) Nell’esame della questione delle colonie italiane bisogna anzitutto tener presente che, per noi, le colonie sono particolarmente valutate in relazione alla nostra emigrazione, tanto più che l’Italia non solo non può assorbire i molti italiani stabiliti nell’ultimo cinquantennio nei suoi territori coloniali, ma deve anzi attendere nel dopoguerra a potenziare al massimo grado la sua emigrazione. Si aggiunga che l’emigrazione italiana nelle nostre colonie è il risultato di parecchi decenni di sacrifici finanziari e di lavoro svolti in condizioni di ambiente fisico spesso assai sfavorevoli. 3) Le nostre colonie non sono costruzioni politiche recenti che sia facile diversamente rimaneggiare. S’intende che la soluzione da noi auspicata sarebbe il ripristino della nostra sovranità sulle colonie nei limiti dello status quo anteriore alla guerra etiopica. Se tuttavia l’eventuale negoziato cui vivamente ci auguriamo di giungere, avesse bisogno di elementi di souplesse, parrebbe conveniente ricercarli piuttosto nella «intensità» della nostra sovranità sulle colonie anziché nei limiti territoriali di queste. In altri termini, se ci venissero fatte difficoltà contro il ripristino dello status quo sarebbe preferibile per noi accettare per qualcuna delle nostre colonie o per determinate regioni di esse il trusteeship, anziché addivenire a cessioni territoriali. 4) La Libia non è soltanto un problema africano. Uno spostamento della sovranità a nostro danno in quei territori implicherebbe una modifica dell’equilibrio del Mediterraneo: ciò che non può essere indifferente per nessuno. Noi, beninteso, teniamo (e in maniera fondamentale) alla Libia, che, come è noto, è, per leggi vigenti, parte del territorio nazionale, divisa in provincie come il rimanente dell’Italia peninsulare. Essa era abitata nel 1939 da 118.718 italiani su di un totale di 800 mila abitanti, percentuale altissima se si tiene conto che il resto della popolazione è composto di genti assai diverse: arabi, berberi, ebrei indigeni, negri sudanesi, ecc. La Libia ha svolto, nel complesso dell’emigrazione italiana nel bacino del Mediterraneo una sua particolare funzione in quanto, mentre nel 1911 gli italiani di Libia costituivano la più piccola comunità italiana nei territori dell’Africa e del Levante, oggi essi rappresentano la più numerosa comunità di connazionali in quei territori. Della Libia, la parte che più si presta alla colonizzazione è quella orientale, come è provato dal fatto che nella sola Cirenaica erano stabiliti 65 mila italiani. Una documentazione sulla colonizzazione della Cirenaica è stata inviata a codesta ambasciata (vedi telespresso n. Segr. Pol. 74/C. del 27 gennaio u.s.), ed è anche in possesso del Dipartimento di Stato che l’aveva richiesta. Da parte britannica, dopo quanto avvenuto negli anni scorsi, si vede con una certa diffidenza la nostra presenza in Cirenaica; da ciò la tendenza inglese ad estrometterci attraverso concessioni all’Egitto ed ai Senussi , concessioni che, anche indipendentemente dal danno che ce ne deriva, provocherebbero il rapido declino di una regione da noi già avviata verso un effettivo progresso economico e civile. Per quanto si riferisce ai Senussi è da chiarire che essi non sono un gruppo di popolazioni, ma una confraternita religiosa mussulmana (non da tutti ritenuta ortodossa), che ha la sua sede nelle oasi del deserto libico tra l’Egitto, la Cirenaica e il Sahara francese. Essi hanno un lungo passato di lotte e di accordi, successivamente con francesi, inglesi ed italiani. La questione senussita era stata risolta dall’Italia nello spirito più largo nel 1920 con il noto accordo che attribuiva ai Senussi l’amministrazione delle oasi del deserto libico nelle quali la confraternita ha le sue sedi. Questo accordo non ha poi funzionato, anche per le discordie interne degli stessi Senussi. Comunque, poiché, come si è accennato, l’atteggiamento inglese sembra dettato soprattutto da considerazioni di ordine strategico, converrebbe ricercare se alla questione non potrebbe essere data una soluzione che tenga soprattutto conto di tali apprensioni: a parte il fatto che nella nuova organizzazione per la sicurezza dovrebbe risultare sensibilmente ridotta la possibilità di aggressione, l’Italia non sarebbe aliena dal dare ulteriori garanzie locali. Queste garanzie locali potrebbero essere concordate riprendendo l’antica partizione geografica della Libia in Tripolitania, Cirenaica e Marmarica e dando alla Marmarica (che si differenzia per aspetto fisico e per l’importanza del suo Porto di Tobruk dal finitimo altipiano cirenaico) un particolare regime internazionalmente concordato che potrebbe anche estendersi ai cosidetti luoghi santi senussiti. La proposta non dovrebbe trovare sfavorevole accoglimento: il porto di Tobruk è forse destinato ad aumentare d’importanza in seguito al nuovo regime che sarà stabilito per gli Stretti. In tal modo l’altopiano Cirenaico che è essenziale per la colonizzazione italiana resterebbe all’Italia come campo aperto alla nostra emigrazione, mentre tra la Cirenaica e l’Egitto verrebbe costituito un territorio comprendente la zona costiera di interesse militare e quella interna delle sedi senussite. 5) L’Eritrea è talmente legata alla storia dell’Italia per eventi tristi e lieti che la Nazione italiana sentirebbe duramente un sacrificio di quella colonia. E tanto più grave ciò sarebbe se i sacrifici dovessero esserci imposti in favore dell’Etiopia e cioè non soltanto come durissima umiliazione nostra, ma anche con sicuro danno del territorio così sacrificato che sarebbe destinato a sicuro decadimento, dopo un cinquantennio di nostra opera civilizzatrice (vi sono 72 mila italiani su 600 mila abitanti). Tale umiliazione sarebbe poi anche immeritata se si tiene conto di quel che noi abbiamo fatto e speso in Eritrea per dotarla di una attrezzatura moderna, che può anche essere ulteriormente ampliata con sicuro vantaggio per lo sviluppo economico di quella parte dell’Africa. 6) Per quanto si riferisce allo «sbocco al mare» a favore dell’Etiopia, cui si è ventilata l’idea di cedere Assab , è da tener presente che l’Etiopia è un paese di montanari che in nessun periodo della sua storia, almeno dal Medioevo in poi, ha avuto un proprio sbocco al mare. La zona costiera del Mar Rosso è abitata da popolazioni che non sono abissine, ma somale e dancale differenti dagli abissini per religione (mussulmana), lingua, razza. La questione dello sbocco al mare dell’Etiopia se intesa come cessione territoriale, implicherebbe quindi, oltre tutto, la soggezione a quello Stato africano di popolazioni che non ne hanno mai fatto parte. D’altra parte vi sono molti paesi che non hanno un proprio sbocco al mare pur avendo un commercio estero assai superiore a quello dell’Etiopia. Se invece lo sbocco al mare va inteso dal punto di vista economico, ricordiamo che l’Italia è il solo Stato confinante con l’Etiopia che sin dal 1928 le ha concesso, a seguito del trattato di amicizia, una zona franca nel porto di Assab. Tale trattato prevedeva la costruzione di una camionabile da Assab a Dessié, camionabile che abbiamo costruito tra il 1936 ed il 1940. Siamo pronti ad offrire ad Assab le più larghe facilitazioni all’Etiopia. 7) La Somalia italiana, colonia di carattere tropicale, ha comparativamente assai più progredito civilmente che le finitime regioni abitate egualmente da somali e soggette alla sovranità di altri Stati. Se tuttavia si intendesse costituire, come fatto cenno nel telegramma dell’ambasciatore Tarchiani, un gruppo di trusteeships dei territori somali: Somalia britannica, Somalia francese, Ogaden etiopico, Somalia italiana compreso l’oltre Giuba che è abitato da popolazioni somale, noi saremmo anche disposti ad accettare tale trusteeship per il territorio attualmente di nostra pertinenza e a collaborare cordialmente in tale campo. Naturalmente premessa indispensabile a far valere il nostro punto di vista e le nostre ragioni, e quindi primo risultato che dobbiamo cercare di ottenere, è che la questione non venga decisa al di fuori di noi, ma con noi amichevolmente esaminata. Per quanto si riferisce alla nostra opera di valorizzazione coloniale si richiama ad ogni buon fine l’allegato al telespresso n. Segr. Pol. 300/C. (per Londra) e Segr. Pol. 272 (per Washington) di cui si fa riserva di trasmettere quanto prima vari esemplari in lingua inglese. 