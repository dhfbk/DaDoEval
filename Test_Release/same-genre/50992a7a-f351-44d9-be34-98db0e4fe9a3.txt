Dal Protestantesimo al Cattolicismo La crisi che logora il Protestantesimo ha determinato una più realistica, spassionata, visione della Chiesa cattolica e sopra tutto del Papato, il quale impersonandone e difendendone le caratteristiche in faccia ai nemici numerosi d’ogni tempo, è divenuto logicamente il vivo bersaglio della varia e spesso ardente opposizione. Lo scempio della fede perpetrato dal criticismo nelle sezioni del Protestantesimo ha isolato e dato più netto risalto alla fedeltà, dalla Chiesa di Roma conservata a tutti i valori soprannaturali della religione cristiana e all’arricchimento d’esperienze attraverso i suoi santi, artisti e pensatori. Col dissiparsi dei pregiudizi, sul fondo di religiosità naturale, rinasce il rispetto al Cattolicismo, e dal rispetto rampolla talvolta la conversione. «Nel sistema cattolico – scrive uno studioso protestante (I) – si riscontrano molti pratici vantaggi. Esso offre una parola definita in tutte le materie controverse, di dottrina e di morale. Quale sistema autoritativo è facilmente compreso, semplice, opportuno, efficace… La sua uniformità, la sua pressoché universale presenza, la dignità e varietà dei riti, lo sviluppo e la potenza delle istituzioni d’assistenza, la sua perfezione organizzativa, conferiscono immensamente al fascino che esercita sulle masse. I suoi ideali di santità e abnegazione sono insuperati; le iniziative missionarie vaste e feconde; la storia imponente. È di gran lunga la più grande delle famiglie cristiane». Naturalmente, per lui, il Cattolicismo è una sezione ed è posta nello stesso piano delle denominazioni acattoliche. Ma a costoro non risparmia sarcasmi e biasimi, che rendono più prezioso quest’altro riconoscimento: «Vi sono molti fattori nel Cattolicismo Romano che lo rendono una religione desiderabilissima. Uno, per esempio, è la liturgia, la quale nella Chiesa Romana à bella, simbolica, drammatica, ricca di colore e di significato, santificata dalle età, supremamente semplice e dignitosa. Solo occhi intorbidati da pregiudizi potrebbero lesinarle l’ammirazione, e solo la prassi senza gusto e nettezza di sacerdoti trasandati potrebbe sfigurarla; mentre il culto protestante, nel migliore dei casi, è frigido, incolore, stupido, senza ispirazione. Come si può supporre, in una età in cui anche la costruzione delle automobili vuol rispondere a esigenze d’estetica, che il popolo si appaghi di star seduto per un’ora o più dinanzi alle insulse canne d’un organo e a tre impossibili poltrone e a un’enorme Bibbia aperta su un comune leggio, mentre un Tizio in frak racconta al Signore gli avvenimenti della settimana e recita un sermone? Eppure è questo il non plus ultra della liturgia protestante. E la differenza è tutta a favore del Cattolicismo Romano». Dopo siffatte ammissioni, egli chiede a Roma un atteggiamento di libertà nella discussione delle dottrine; un atteggiamento il quale, se applicato a dibattiti sodali, storici, filosofici, e persino teologali, già sussiste, come dimostrano stampa, congressi, scuole; mentre, se applicato ai dogmi, significherebbe esporsi alle lacerazioni di quel Protestantesimo, del quale egli deplora il fallimento. Di fronte all’insuccesso di Losanna, assume un contegno di sfiduciata rassegnazione; e fa una proposta: «Negli Stati Uniti vivacchiano 167 varietà di Protestantesimo registrate e almeno altre 40 non elencate; discordi e pettegole e comiche persino, come quelle dei Six Principle Baptists, dei Duck river Baptists, dei Pilgrim Holiness Brethren, dei Zarephath, degli Holy Rollers, con una vescovessa (!), dei Pillars of Fire (L’Autore dimentica i… Maccabei); orbene, dal momento che il loro spettacolo è repugnante e le loro distensioni sono sceme, e il danno alla religione è immenso, intervenga lo Stato a unificarle, con un Decreto-legge, in una Chiesa nazionale: la Chiesa degli Stati Uniti». Cioè, propone una soluzione protestante; quella medesima di cui depreca le conseguenze; quella che rimette la spiritualità cristiana alle cure dei business men del Congresso, da chiamarsi a legiferare di dogma e di trusts, di tasse e di sacramenti, conglobalmente. Missioni protestanti Ho letto di questi giorni l’History of Christian Missions in China di M.K.S. Latourette , opera che mi era stata raccomandata come quella di un protestante veramente dotto ed onesto. Si tratta infatti di un grosso manuale pieno di notizie che difficilmente si trovano altrove in una sintesi così completa, e di un libro che, nonostante la sua tendenza e i non pochi errori in materia di fede, riesce molto istruttivo. Quest’opera risponde sopratutto alla domanda che noi Cattolici ci facciamo frequentemente. Qual’è lo spirito dell’attività missionaria protestante e quale ne sono gli effetti sui popoli che la subiscono? La storia della Cina ci offre un esempio di un valore definitivo. Il primo predicatore protestante, Roberto Morrison , entrò in Cina, per la via d’America, nel 1807. Ma in questo periodo gli effetti furono scarsissimi. In 25 anni il Morrison e i colleghi che lo seguirono battezzarono… 10 indigeni. Tuttavia prepararono le basi per l’azione futura. Nel 1808 venne fondato a Malacca il collegio anglo-cinese, che portò poi il nome del Morrison e che divenne il vivaio di molte altre scuole protestanti. Ma anche qui i neofiti cristiani furono pochissimi. In cinquant’anni ne uscirono appena una cinquantina. Accanto però al collegio s’era aperta una stamperia che pubblicava la traduzione cinese della Bibbia, un periodico inglese e uno cinese . Ora viene l’epoca in cui arrivano rinforzi da varie parti; dalla scuola missionaria di Berlino, dalla società missionaria neerlandese, ma sovrattutto dall’American Board of Commissioners for foreign Missions, che nel 1832fonda a Canton un giornale, vissuto fino al 1851, e nel 1834 invia una missione medica che apre nella stessa città un ospedale . Da questo momento le iniziative, facendo leva a Canton, si succedono rapidamente: sono opere scolastiche o di beneficenza sostenute con grande spesa. Si bada sopratutto a stampare libri ed opuscoli che vengono poi introdotti di contrabbando nell’Impero celeste. Tuttavia le misure profilattiche governative e le difficoltà naturali bastarono per rendere questa propaganda, dal punto di vista della conversione, quasi del tutto inefficace. I cattolici convertivano il basso popolo o i mandarini; i protestanti invece educarono nelle loro scuole gli uomini del commercio e degli affari, i quali mandavano i figliuoli nei loro collegi, per apprendere le lingue. Qui le cognizioni pratiche, la coltura occidentale divennero, più o meno sensibilmente, la cosa più importante; la religione cristiana vi veniva insegnata, ma come qualche cosa di parallelo, anzi spesso di subordinato. Ed eccovi i Cinesi assorbire a poco a poco il razionalismo della mentalità anglo-sassone, alla quale del resto erano mirabilmente preparati dalle dottrine di Confucio; eccoli partire per le università inglesi ed americane, donde ritorneranno medici, avvocati, ingegneri, tutto fuor che cristiani nel senso più vero della parola. Quello che attrae questi giovani non è la parte positiva delle credenze protestanti, il messaggio evangelico, la morale di Gesù, ma la parte critica e demolitrice applicata alle tradizioni cinesi. Ritornati in patria combatteranno le dottrine e le costumanze della Cina non in nome dell’evangelo, ma in nome della ragione, e invocando le libertà fondamentali, creeranno il diritto rivoluzionario. Il Latourette ammette senz’ambagi, che la propaganda protestante ha contribuito efficacemente alla rivoluzione dinastica del 1911 e a quella nazionalista del dopoguerra. Sun-Yat-sen, il fondatore della Repubblica, l’autore del sistema del triplice demismo, viene dalle scuole protestanti, come per esse è passato anche il cosiddetto generale cristiano Feng . È forse esagerato il dire che la propaganda protestante sta alla rivoluzione cinese come l’enciclopedia a quella di Francia? Non vogliamo con ciò giudicare in blocco il rivolgimento della Cina. Come tutte le bufere, porterà anch’esso i suoi benefici. Ma il razionalismo protestante che ha servito così bene per demolire il passato, potrà offrire gli elementi di una salda ricostruzione dell’avvenire? Il demismo di Sun-Yat-sen termina nel fantastico e nell’irrealizzabile, il generale Feng è più comunista che cinese. Il Governo di Nanchino per trovare un sostegno morale, ha dovuto raccomandare di nuovo alle scuole le dottrine tradizionali di Confucio. Il pensiero protestante esagera il valore delle istituzioni e si lascia sfuggire le masse. Quando tutto vacilla, esso non offre alcuna pietra sicura qual’è l’autorità per edificarvi sopra un edificio stabile! I H. PARRISH, Harper’s Magazine, Nov. 1927: «The Chimera of Church Unity». 