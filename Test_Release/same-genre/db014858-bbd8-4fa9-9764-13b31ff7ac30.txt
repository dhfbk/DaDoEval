Il metodo socialista – La commedia contro il rincaro dei viveri – L’aumento del contingente e i compensi ottenuti – Il dazio sui grani. Il Popolo, non avendo voglia di narrare ciò che fece e non fece il defunto Avancini, cerca di stornare l’attenzione del pubblico, occupandosi di ciò che fecero e non fecero i deputati popolari e liberali . Di questi ultimi non tocca a noi parlare in tale occasione, quanto ai primi la risposta non ci torna difficile. Premettiamo che la tattica dei socialisti al parlamento è la seguente. Continuano a fare proposte ordinarie e d’urgenza al solo scopo di agitazione; sono pronti a distribuire danaro a destra e a sinistra ma si rifiutano di dire e fissare donde si prenderanno le entrate necessarie per fare distribuzioni; gridano contro il bilancio dello stato e la leva delle reclute, ma si eclissano quando la loro presenza e il loro voto in contrario, farebbe cadere il bilancio e la leva colla conseguenza ovvia e recentemente confermata dall’esperienza che, mancandogli il voto della Camera, il Governo manda a casa i deputati e fa quello che vuole col § 14 . Ciò posto veniamo ai singoli casi. La Camera – dice il Popolo – respinse l’urgenza di una proposta dei socialisti contro il trasferimento di due impiegati che avevano candidato nelle elezioni del 1907 e così pure respinse l’urgenza di un’altra proposta in favore di una legge di protezione degli impiegati. Oh, abilissimi bussolottieri! Come sapete cambiare le cose! La Camera respinse l’urgenza della prima proposta, perché quegli impiegati erano stati traslocati non già per avere comandato nelle elezioni, ma per gravi infrazioni disciplinari che non vengono tollerate in nessun Stato, meno che meno nella Francia dove, in casi simili, il Governo radicale-socialista di Briand e consorti procedette con ben maggior rigore. Quanto alla legge di protezione degli impiegati, tanto è falso che la Camera abbia votato contro, che anzi chiese a unanimità e ottenne la presentazione di legge per l’avanzamento automatico con tutti i suoi annessi e connessi. E una! La Camera – dice ancora il Popolo – respinse la proposta d’urgenza dei socialisti diretta contro il rincaro dei viveri. Quante bugie in sì poche parole. Interroghiamo gli atti parlamentari. Faceva freddo. Era l’inverno 1907. Il carbone per merito dei milionari ebrei, era diventato un lusso, i poveri non potevano riscaldarsi. Un deputato borghese, Kraus, fece una proposta molto radicale contro il rincaro del carbone, toccando vivamente gli interessi dei capitalisti. Il capo dei socialisti, d.r Adler, chiamò la proposta Kraus «carta straccia». Messa la proposta ai voti, al primo punto i socialisti rimangono seduti, perché loro non votano «carta straccia» e non fanno commedie, ma tutto il resto della Camera s’alza in piedi; al secondo punto i socialisti, già alquanto impressionati e impauriti, parte s’alzano e parte rimangono seduti, mentre la Camera ride dell’esilarante spettacolo; al terzo punto tutti i compagni sono convertiti e votano unanimi anche loro per la «carta straccia»! Un’altro borghese, Klofac , fa poi un’altra proposta contro il rincaro dei viveri. Il momento è molto mal scelto. La Camera deve approvare entro un termine fisso il compromesso austro-ungarico, a scanso di gravi danni economici e dello scioglimento. Ma Klofac sta duro e mantiene l’urgenza della sua proposta. In questa penosa condizione di cose, il socialista Schrammel, sdegnato, si scaglia contro il Klofac, ne bolla la proposta come «demagogica e inopportuna» e conchiude: «Vi rendo attenti che noi crediamo la cosa di cui si tratta, troppo importante, perché veniamo qui adesso a sorprendervi con tali proposte d’urgenza; a tempo opportuno e quando vi sarà la possibilità di fare anche in Austria qualche cosa, ci riserviamo di presentare noi una proposta ben ragionata». (Protocollo stenografico, col. 2902). Orbene, che successe? Pochi giorni dopo, essendo del tutto immutata, anzi peggiorata, per le cresciute strettezze del tempo, la situazione, lo stesso Schrammel presenta una sua proposta sul medesimo oggetto del Klofac. Ah, la sincerità e la coerenza! Infine i socialisti, dopo parecchi giorni di discussione, riconoscono che certe questioni non si possono decidere al momento e se la cavano dicendo che avevano fatta la proposta per sentire come la pensava il nuovo ministro dell’agricoltura. Altro che la cura e la sollecitudine contro il rincaro! Mentre i socialisti, a udirli loro – si facevano in quattro con questa commedia per salvare... il popolo, Avancini era a casa! Oh, perché non trovarsi a Vienna sul campo della gloria a strappare la povera gente dalla morte per fame? Invece i popolari erano al loro posto, e – contrariamente alle bugie del Popolo votarono – su proposta del cristiano sociale Fink – per l’assegno della questione ad apposito comitato che propose poi i provvedimenti di parecchi milioni per la costruzione di piccoli quartieri e raccomandò l’importazione della carne argentina, cose che la Camera votò ed approvò. Veniamo alla terza. Popolari e liberali – dice il Popolo – votarono per l’aumento dei bersaglieri (alla provincia ne toccano 180). Tace però di tutte le controconcessioni ottenute: 3½ milioni all’anno di sussidi per le famiglie dei riservisti, 3 settimane di permesso al tempo del raccolto, 3058 esenzioni (nella sola provincia) dalle ultime manovre di 4 settimane e 500 esenzioni in più fissate per legge dopo il primo anno di servizio. E tace ancora che la proposta passò per soli tre voti di maggioranza, e che 12 socialisti, fra i quali Avancini, non comparvero a votare. Se la proposta era dannosa, perché quei 12 apostoli si eclissarono? Bastavano 3 voti di più in contrario per farla cadere! Tutti furono convinti che neanche i socialisti si sentivano il fegato di opporsi alla proposta; non volendo però addirittura votarla, si assentarono perché passasse e per gridare poi, ciò nonostante, contro i borghesi. Che belle commedie! Popolari e liberali votarono contro la riduzione della tassa dello zucchero. Ecco un’altra bomba! Tutta la Camera, dicesi tutta, a eccezione dello Steinwender – buon amico dei socialisti e eletto col loro appoggio – votò per la riduzione di 16 milioni all’anno sulla tassa dello zucchero, introdotta a suo tempo col famoso §14; ma la Camera dei Signori si rifiutò di approvare la deliberazione dei deputati. Questo è tutto. E quattro! Liberali e clericali, votarono contro l’urgenza della sospensione del dazio sul grano. Nuova trovata da Don Basilio! Gli italiani votarono per la sospensione del dazio nella commissione economica e pretendevano che quel voto – che già trovavasi all’ordine del giorno – venisse formalmente discusso alla Camera e da essa confermato. I socialisti, invece, per farsi belli del sole di luglio, con un trucco poco felice proposero uguale risoluzione nella votazione del bilancio, pensando in tal modo di prevenire i borghesi e dar loro dei punti. La Camera rispose però loro coppe! E insistette che la proposta di sospensione del dazio grani già approvata dalla commissione economica e messa all’ordine del giorno della seduta plenaria venisse trattata in piena regola. Del resto giova notare che tale proposta non ha altro valore che di una dimostrazione contro l’Ungheria, senza il cui consenso non è possibile né una riduzione né l’abolizione. Dobbiamo continuare? No, no! Ci pare che basti per mettere in evidenza le panzane e le arti calunniatorie di quei cari socialisti! 