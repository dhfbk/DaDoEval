Debbo rilevare innanzi tutto che la mia dichiarazione è stata forse interpretata male. Essa non ha in nessuna maniera escluso l’apertura della discussione in argomento. Io ho rilevato soltanto che coloro i quali avessero bisogno di ulteriori accertamenti per stabilire se la mia interpretazione, che cioè il governo attuale continui ad avere la fiducia del paese, sia esatta o no, hanno dalla Costituzione e dal regolamento tutti i mezzi idonei per provocare un dibattito in materia. Credo che questo sia esatto. A parte ciò, quando parlo di spiegazioni non intendo semplicemente rispondere ad una interpellanza, ma rendere conto del mio operato in un dibattito pubblico; mi riservo di fare e spero di avere anche in Senato dei sostenitori della mia tesi, che cioè la mia interpretazione sul voto di fiducia sia esatta. La discussione, perciò, non trova obiezioni da parte mia. In quanto alla mia presentazione prima alla Camera, devo dire che essendomi presentato, alla formazione del governo, alla Camera, era ovvio che, anche in questo caso, io dessi informazioni circa il mutamento del governo alla Camera stessa, senza con ciò volere in nessuna maniera postergare il Senato, il quale ha il pieno diritto di dare il suo parere e partecipare alle decisioni, sia per quanto riguarda la sostanza, sia per quanto riguarda la forma. Alla Camera si è chiesta, nella stessa maniera con cui l’ha chiesta l’onorevole Lucifero, l’apertura della discussione; la discussione è stata fissata per mercoledì. Evidentemente io non sono in grado di assistere contemporaneamente alla discussione nei due rami del Parlamento, a meno che non si voglia fare la discussione alternativamente. Ad ogni modo, ciò potrà essere stabilito dalle Camere. […] Devo ancora al Senato un chiarimento. Voglio essere esplicito. Non nego che nelle mie parole vi è la ricerca di un equilibrio tra due concetti e per questo esse possono anche non riuscire perspicue. Da una parte c’è quel certo senso di onore, indipendentemente dal diritto di senatori o di deputati di discutere, quel senso di onore di un governo che non può rifiutarsi ad una discussione su comunicazioni fatte circa il suo atteggiamento; questo senso l’ho espresso ad un certo momento quando ho detto: sono necessarie ulteriori spiegazioni? Son qui a disposizione della Camera e del Senato. Il che vuoi dire che, se per la Camera e il Senato decidono una discussione, mi rendo conto di questo diritto e mi sottopongo a questa discussione. Con ciò soddisfo in un certo senso al diritto, diciamo, delle Camere e al senso di onore del governo che non vuole passare sotto silenzio una discussione provocata dalle sue comunicazioni. Però, onorevoli senatori, permettete a un deputato, che è momentaneamente presidente del Consiglio, di preoccuparsi della questione costituzionale, perché le discussioni che si fanno al di fuori, specialmente dai membri dell’opposizione, si volgono tutte a dimostrare che io avrei agito incostituzionalmente. Ora, di questa questione naturalmente non è questo il momento di parlare; vi è però una questione, e l’onorevole Conti ne ha rilevata l’esistenza, che è inutile non voler affrontare: non so se sarà opportuno affrontarla, ma che essa esista è evidente. Vi dirò che io stesso l’anno scorso alla Camera, quando per quel certo senso di onore e per quel diritto che venne affermato si volle fare una discussione, non ho fatto obiezioni, ma ho sentito che le cose potevano andare a finire in modo da rappresentare un raggiramento della Costituzione, che produceva l’annullamento delle norme previste per la presentazione della mozione, ossia di quella specie di sbarramento che la Costituzione aveva posto per evitare che si avessero subitanei cambiamenti di governo. Perché questa è stata l’idea dei costituenti, questo è il principio fissato nell’articolo 94 della Costituzione, e risulta chiaro che c’è stato uno sforzo nuovo, onorevole Labriola, contro le vecchie tradizioni parlamentari per stabilire una procedura particolare, per poter giungere allo spostamento del governo e ad abolire una fiducia che prima esisteva. Ora in questo senso (vi prego di voler prendere atto di questo sentimento di colleganza e di corresponsabilità e non di difesa del mio punto di vista particolare di governo) in questo senso ho accennato che, se ci fosse un dubbio sulla continuità o meno di un governo, la Costituzione prevede mezzi particolari per accertarsi se questo dubbio sia fondato o meno. Questa sarebbe la procedura ordinaria. L’onorevole Conti in questo senso mi pare che abbia perfettamente ragione e mi pare che sia in questo senso egli stesso uno dei custodi ed interpreti della Costituzione. Devo confessare che abbiamo fatto delle cose contraddittorie. L’anno scorso alla Camera, come ho accennato prima, si è entrati nella discussione e, nonostante che non avessi fatto che la comunicazione pura e semplice delle nomine, si è entrati nella discussione per quel certo senso che ho detto prima e che era difficile evitare. Non ricordo più esattamente come sì è andati a finire, che forma si sia scelta, ma è certo che è rimasto in noi, e in tutti i deputati che si preoccupano di queste questioni, il dubbio se con ciò lentamente non si venisse ad eludere la procedura che la Costituzione ha creato per la stabilità di qualsiasi governo, onorevoli senatori, e non del governo De Gasperi. Ora, io mi trovo dinanzi al Senato. Oggi, alla Camera, di fronte ad un’interpellanza che si è richiamata al precedente dello scorso anno, e che faceva appello al presidente della Camera stessa, io mi sono alzato e ho detto: non faccio obiezioni per la discussione; mi riservo, e con me si riservano i nostri amici, di vedere come in questo travaglio che nascerà dalla discussione si avrà riguardo anche alle formule della Costituzione. Quindi in realtà, da parte mia, e credo anche da parte della maggioranza, c’è stata una riserva in tal senso anche alla Camera. Ora, io dico: qualunque sia il precedente, mettiamoci la mano sulla coscienza; abbiamo l’articolo 94 della Costituzione e c’è da una parte un diritto dei senatori e dall’altra un obbligo del governo. C’è una dichiarazione del governo che accetta la discussione. Io affido a voi, alla vostra saggezza, nel momento in cui questa discussione si avvia, procede e si conclude, di trovare la maniera per non mettere in pericolo la procedura prevista dalla Costituzione, in modo che essa venga salvaguardata e riconfermata, perché altrimenti non solo veniamo meno ad uno dei capisaldi della Costituzione stessa, ma soprattutto veniamo meno alla giustissima e legittima preoccupazione che hanno avuto i nostri costituenti cercando di rafforzare la stabilità del governo, e ciò in base ad una triste esperienza passata. Io guardo a questo problema completamente distaccato: distinguo tra quello che è il destino di un governo e quello che deve essere il destino della Costituzione, e raccomando al Senato di pensare più a questa seconda che al primo. (Vivi applausi dal centro). 