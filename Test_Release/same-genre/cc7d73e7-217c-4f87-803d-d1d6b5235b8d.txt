Il presidente del Consiglio ricorda i corsi sociali di 40 anni or sono sotto la guida di mons. Pini , tenuti proprio a Campitello e a Canazei. Fra questi giovani professori c’era anche De Gasperi: venivo da quella scuola sociale cristiana di Vienna che sembrava all’avanguardia nel campo della sociologia cristiana. Nell’Università di Vienna avevamo fatto, accanto agli altri studi, un’esperienza particolare a contatto di coloro che dovevano essere i fondatori del movimento sociale cristiano. Accennato al disagio profondo che era anche allora nelle coscienze dei giovani cristiani i quali possedevano sì una concezione sociale profonda e solida come il loro culto e la loro dottrina, ma essi la sentivano in forte contraddizione con il progresso della vita dei loro tempi. Ricorda quindi che fin da allora la maggior preoccupazione è apparsa quella di trovare una tecnica realizzatrice di giustizia sociale e di intensificare una idea suggestiva che desse al movimento sociale cristiano le ali sui fondamenti della tradizione. Anche allora l’on. De Gasperi apparve più uomo pratico che teorico giacchè portava l’eco di una situazione storico-politica ben diversa da quella esistente nel resto d’Italia: nel Trentino il movimento cattolico era già sceso in battaglia mentre nel resto d’Italia sussisteva la dolorosa frattura tra cattolicesimo e politica; e le mie lezioni di allora si mantennero sul piano della storia, poiché la storia è esperienza, è vita. E De Gasperi continua sottolineando come fin da allora sembrasse che il movimento cristiano sociale non possedesse quella tecnica che era la forza dei partiti che a quel tempo si chiamavano socialisti ed oggi si chiamano comunisti. Noi non possiamo lasciarci suggestionare dai canali del Volga, come l’on. Nenni, anche se ammiriamo tale sforzo di operosità, ma dobbiamo sentire l’esigenza di una tecnica, di un piano. L’oratore prosegue con una incisività tutta sua propria nelle rievocazioni storiche. Accenna alla insufficienza di taluni settori della sociologia cristiana del passato, che per quanto potesse allora sembrare proiettata verso l’avvenire, pure conservava quella particolare visione della vita legata alla concezione medioevale e in fondo alla economia feudale. Dinanzi alle difficoltà e alle avversità del presente, i nostri autori erano forse naturalmente portati a considerare con ammirazione taluni aspetti della vita sociale del medioevo cristiano. Così la concezione corporativa – quella che Toniolo chiamava l’organizzazione delle classi – sembrò la formula migliore di risoluzione del problema sociale; ma i dubbi su questa formula furono convalidati dalla storia recente del nostro paese che dimostrò quale pericolo per lo sviluppo democratico dello Stato era implicito nella soluzione corporativa. Proprio nel Trentino per la particolare situazione politica ivi esistente, si sentì ben prima che nel resto d’Italia che il problema teorico doveva passare in sott’ordine rispetto al problema politico… Vi sentite voi di assorbire tutte le vostre energie nella ricerca della tecnica sociale dello Stato quando c’è una realtà storica che urge e turba? Non v’è certo un concetto ideale che non debba tenere conto, nella realizzazione politica, delle esigenze dello spazio e del tempo, delle categorie cioè, che condizionano tutta la storia. Non esiste una soluzione ideale dei problemi che valga per tutti i paesi, ciascuno dei quali ha una propria situazione geo-politica. In Italia ogni azione politica deve partire dal presupposto della mancanza di materie prime, della limitatezza dell’energia e dei problemi che si connettono all’esuberanza di popolazione. Proprio questi dati di fatto che variano da ragione in regione, impongono di non cristallizzare in una tecnica assoluta. Questa idea assoluta che può galvanizzare le masse non è che un’illusione e in fondo un inganno delle stesse. Dobbiamo difendere la libertà e lo sviluppo del pensiero cattolico, ma a questo scopo si deve: primo avere la forza e la convinzione delle nostre idee; secondo rispettare lealmente le convinzioni altrui. È necessario anzitutto credere nella possibilità di convivenza delle idee e affermare una legge di tolleranza reciproca. Stabilire quell’equilibrio indispensabile per il bene di quella forma storica attuale che è la nazione italiana. Per che cosa vale un individuo, un italiano, oggi? Vale per i princìpi, per le idee che possiede. Idee che sono come le vette delle nostre montagne che esistono anche se sono coperte di nebbia. Anche nella nebbia si può camminare con una certa sicurezza se si conoscono le vette. Esse sono: idea del progresso cristiano, idea del progresso nazionale, idea di una missione provvidenziale dell’Italia in uno sviluppo universalistico, idea del mondo, dell’Italia, di noi, collocato nel contingente. De Gasperi ricorda quindi di aver speso 50 anni nell’attività politica: spazio di tempo che è breve sul quadrante della storia, è tempo brevissimo nella storia dell’universo. Pone infine l’accento sul fatto che noi uomini – sulla terra – agiamo come per un servizio ed in cima ai nostri pensieri poniamo l’Italia… Non possiamo permettere che l’Italia dei santi e degli eroi venga calpestata. Sulla vetta che innanzi a noi si profila, come insegna della vita nazionale del nostro paese, deve sventolare la bandiera della libertà, una bandiera di fronte alla quale non c’è possibilità di diffidenza perché è il segno della reciproca lealtà; e tale libertà vogliamo assicurata all’interno e chiediamo per gli italiani nel mondo. A tale bandiera dobbiamo tenerci fermi per non scoraggiarci… Così, piova o non piova, splenda il sole o meno, le vette dobbiamo sentirle e immaginarle dove sono, così da poter dire con Dante che non perdiamo l’esperienza dell’altezza. 