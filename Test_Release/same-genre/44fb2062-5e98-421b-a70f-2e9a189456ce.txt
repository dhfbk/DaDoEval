Non pensiamo agli eroi di Plutarco, di Cornelio o di Carlyle , né ai figli della Gloria. Nemmeno agli altri eroi ed alle eroine segnate a lettere d’oro sulle pagine della storia, non agli eroi civili, militari, né a quelli dell’arte o del genio. Alla vigilia d’Ognisanti voi scomparite, o eroi omerici, o Leonida, o Milziade, e voi, eroi fugaci delle guerre, dei rivolgimenti moderni vi inabissate nella vostra polvere. L’heros si spoglia della luce diurna, s’intensifica e s’india. Domani è la festa dei nostri Eroi. Eroi dell’anfiteatro, delle belve, delle crocifissioni, delle torture, eroi dei lenti martiri, della vita consumata dal lavoro sacro ad una convinzione, eroi dell’altare e del sacrificio. Domani suoneranno le campane a distesa per festeggiarvi tutti, o Eroi della religione. E canteremo gloria a Dio d’avervi fatti e chiamati a Lui, d’avere stabilito il vostro esempio. Quanti poverelli disconosciuti, calunniati sono fra voi, quante grame vecchierelle dei nostri villaggi, per le quali i contemporanei ebbero disprezzo, i posteri l’oblio! Domani molti piangeranno su di una tomba. Ma quelli che hanno diritto di avere fiducia, asciughino le lagrime. Cristiano, i tuoi Fratelli Morti sono Eroi e di fronte alla gloria loro scompare e s’inabissa la fama e lo splendore di quaggiù. D. 