I commenti per ogni persona che si rispetti non sono davvero necessari. Come caratterizzare un avvocato che pur passa per moderatore del partito, il quale otto giorni dopo la fucilazione dell’anarchico spagnuolo, falsa completamente gli avvenimenti ed il loro significato, e non tiene conto delle rettifiche di fatto che tutta la grande stampa d’Europa, passata la scalmana dei primi giorni, si sentì in dovere di pubblicare? Con gente simile sarebbe perfettamente inutile tentare una discussione che debba ricostruire esattamente il fatto storico. E vi meravigliate ancora se nei comizi si ripopolano a centinaia le calunnie contro la Chiesa ed il cristianesimo, calunnie ripetutamente addimostrate tali colla testimonianza dei fatti? Non è ingenuità pretendere si dica la verità su Galilei o Giordano Bruno, quando si falsa sfacciatamente anche la storia di ieri e di oggi? L’apoteosi di Ferrer accrescerà malgrado tutto il bagaglio dei propagandisti rossi e il perché è chiaro, l’ha detto apertamente ieri uno degli oratori. Si vuole sfruttare il cadavere di un condannato da un consiglio di guerra in una fortezza spagnola per accrescere l’odio contro i difensori della religione positiva, chiamata impostura e superstizione e per combattere quelle organizzazioni che coll’opera loro, beneficando il popolo, sbarrano la via ai sanculotti. Per questo sfruttano il cadavere di un uomo condannato per partecipazione a sollevazioni anarchiche, contando sul senso umano di pietà che stringe gli uditori ai quali non vengono ricordati altri omicidi, altre violenze, altre enormezze di cui fu autrice l’anarchia spagnuola. Il demagogo roveretano ha invece dipinto a colori di sangue le dimostrazioni antisocialiste di Civezzano (in illo tempore), di Fondo e di Fassa e l’imbrattamento del busto canestriniano. Povero Antonio, quanti sforzi per coonestare la tua passione catilinaria! Una dimostrazione contro il Costanzi in cui non si usò violenza alcuna, una chiassata di Fondo che non ebbe serie conseguenze, due o tre fassani che bastonano un conferenziere, perché offesi a sangue da un suo collega, ecco i gravi fatti che sai opporre al popolo trentino in 10 anni di invettive e di insulti socialisti! E chi l’ha detto che gli imbrattatori di Canestrini siano stati nostri partigiani? Casi recenti fanno dubitare del contrario. Comunque, gli è con tali episodi di violenza locale da noi condannati espressamente che vorresti far dimenticare le violenze quotidiane dei rossi, la vigliaccheria degli schiaffeggiatori alla Battisti, alla Flor, alla Frassoni, le minacce della Camera del lavoro, gli imbrattamenti delle case altrui, e, fuor di qui, le violenze, gli incendi, le uccisioni commesse nelle dimostrazioni socialiste? Vana fatica di mitingai! Il pubblico non dimentica che voi santificate quotidianamente la violenza, che predicate la rivoluzione ed inneggiate al regicidio. E l’ordine del giorno è un capolavoro di malafede e di violenza giacobina. L’accenno al Concilio di Trento è veramente meraviglioso. Con tali commentatori i padri del Concilio sono fritti. Risulta chiaro almeno che si tenta far responsabile della testa di Ferrer la dottrina dela Chiesa e che contro di questa si vuol combattere. Ricordiamolo, perché domani in un paesello di campagna lo smentiranno. Infine il signor Cesare Berti , del circolo «Giordano Bruno» a Mezolombardo, propose all’«eletta parte della cittadinanza» (che non c’era) una denuncia ed una minaccia contro di noi. Ed ecco la nostra risposta: Smascherando le ipocrisie e le falsità del locale partito socialista, siamo convinti di far opera civile e benefica per la classe lavoratrice. Non provochiamo né insultiamo, ma diciamo sul muso a tutti i turlupinatori dell’opinione pubblica le loro vergogne. Sappiamo che vi brucia di non poter rappresentare la commedia indisturbati: ma ci vorrà pazienza, poiché nonostante le vostre minacce intendiamo di compiere sempre e dovunque il nostro dovere. Constatiamo intanto ancora una volta che i cameristi minacciano di usare contro di noi la violenza e che a noi tali minacce non fanno né freddo né caldo. Persevereremo nella nostra campagna con risolutezza, senza abbassarci mai a quei metodi personalmente ingiuriosi che guadagnarono anche recentemente parecchie condanne agli scrittori socialisti. 