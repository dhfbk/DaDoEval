Ho ricevuto ieri un telegramma della vostra presidente, prezioso, soprattutto, perché è un impegno: quello di cooperare col governo, attraverso la famiglia, all’attuazione dei princìpi cristiani nella vita sociale. Nel telegramma, c’è anche una richiesta. Si chiede la valida azione del governo per la tutela dei diritti del nucleo familiare. Vi devo, quindi, una risposta. Anzitutto vi ringrazio del vostro saluto, saluto che non è formale, perché non è diretto soltanto da cittadini al capo del governo, ma è indice di una comunità di pensiero di tutti voi con questo uomo su cui grava la responsabilità governativa. Ora sarebbe poco se io vi ringraziassi del vostro impegno che avete espresso nel vostro telegramma: vi devo ringraziare perché lo avete assolto e lo state assolvendo. Sarebbe mio dovere anche se fossi per mia disgrazia non credente perché questo complesso di forze che si dedicano ad opere di educazione e di assistenza per l’elevazione dello spirito sono uno dei principali contributi alla vita sociale, alla resistenza contro ogni disgregazione. Ma io parlo, penso come voi, perché ho la stessa fede e la stessa speranza e quindi il dovere di ringraziare è emanazione di profonda convinzione. Da parte di certi negatori della nostra idea fondamentale c’è stato il tentativo di svalutare la donna nella sua azione sociale, e soprattutto di svalutarla quando si tratta di passare ai voti. C’è il tentativo di creare contro il suffragio universale una certa gerarchia di valori e quindi di attribuire a certe categorie un peso maggiore nel mondo . Si dice che la maggioranza delle persone «attive» è con loro, mentre la maggior parte delle donne se ne sta a casa e si occupa dei problemi domestici, fuori di quello che riguarda più direttamente la vita dello Stato. Quindi la categoria che ha più valore, secondo questi denigratori , è quella degli attivisti. Questa è la preparazione alla riforma al suffragio universale, riforma che sostiene il privilegio a certe categorie. È tempo che voi stesse prendiate in mano la difesa dei vostri interessi, ciò vale per tutte le funzioni che la donna è chiamata a svolgere. Si pensa che attività voglia dire specialmente agitazione, sciopero e via dicendo. Ma si nega, si trascura di ammettere che la vera attività è quella somma di opere costruttive, di funzioni esercitate socialmente in un intero periodo, in una intera vita, che dà il contributo vero alla comunità. Valore ben superiore di una semplice manifestazione esterna. Vorrei cogliere questa occasione del vostro Congresso per affermare che, se mai si dovesse tornare indietro e cambiare il sistema del suffragio universale, se mai si dovesse fare anche qui l’esperienza, si dovrebbe dare ai padri e alle madri di famiglia. Io però sono persuaso che bisogna battersi invece e battersi vittoriosamente entro la comunità nazionale per quello che rappresenta la personalità e per il valore che ha la personalità della madre di famiglia. La madre può essere in qualche momento o la sorella o la moglie o anche… un intralcio, permettete: quando la preoccupazione eccessiva [porta ad affermare] «resta a casa, non ti immischiare». Devo dire che se in Italia questo consiglio era frequente, trenta, quaranta, cinquanta anni fa, ora non si può più ripetere questo rimprovero. Voi avete compreso che il vostro lavoro fuori di casa è una espansione di quello che fate nell’interno di essa. Veramente anche nel passato ci sono state donne che hanno capito questo… Vi dirò un ricordo personale. Mio padre era un impiegato modestissimo e mi diceva: sta attento; sii prudente che ti possono accadere dei guai. Mia madre invece anche essa umilissima donna, mentre mi curava le bronchiti giovanili prese nei comizi, mi diceva: va avanti, fai bene. Non vorrei aver detto male di mio padre, ma nei momenti decisivi quella donna del popolo, che era mia madre, mi diceva: va avanti per il resto ci penserò io. Questa donna era come la maggior parte delle donne d’Italia umili e sconosciute. Ma a tutte queste noi dobbiamo la vita, il coraggio, la resistenza e soprattutto la maggiore consapevolezza dell’ideale. Ed ora… non vorrei dir male di mia moglie. Mi è venuto naturale accennarvi. Mia moglie si era sposata con tante speranze di vivere con [un] uomo che stesse in casa e si curasse della famiglia. E dovette fin dal viaggio di nozze trovarsi coinvolta in una crisi politica, dovette accompagnare un povero uomo divenuto profugo e finire in prigione con lui. A che cosa è dovuto questo coraggio? Quale forza si può attingere dalla consorte e dai figli quando dicono: fai bene, vai avanti? Credetelo, è la soluzione di tutto. Ci si sente perdonati fin dal primo momento, anche se si finisce per trascurare involontariamente perfino i doveri familiari per un più alto compito. Penso ad altri esempi di coraggio. Durante la guerra quanto abbiamo dovuto alle madri, alle sorelle, alle spose! L’Italia ha resistito solo perché c’erano dei cuori fermi e pietosi accanto ai combattenti. Quando penso a quella sposa che durante il processo contro i partigiani di Torino, che furono condannati a morte, era presente e vide il marito morire, gridò: «coraggio! Viva l’Italia!», non posso non commuovermi con estrema ammirazione. E che cosa hanno fatto signorine e ragazzi del popolo nel periodo clandestino? E perché ricordo questo? Per dire ai cattolici che queste virtù civili le sapremo usare se ad esse ricorreremo anche in momenti più difficili. Ed aggiungo che se in Cecoslovacchia la persecuzione riuscirà a piegare qualche uomo, certo le donne non molleranno. Ho l’intima convinzione che difenderanno la libertà religiosa e con questa la libertà civile e personale. Non spaventatevi se talvolta vi pare che nei nostri discorsi ci appelliamo troppo alla libertà, quasi che non sapessimo che vi sono anche molti abusi della libertà e che bisogna frenarli. L’esperienza della storia dice che gli abusi bisogna correggerli in un clima di libertà e non di dittatura. Ma io tornando al solito capitolo esaltatore della libertà, voglio affermare contemporaneamente che un governo ha una grave responsabilità di fronte agli abusi della libertà; corruzione, stampa, ecc. Non fondate troppa fiducia sulla legislazione: le leggi ci sono, ma abbiamo bisogno di magistrati che le applicano e di ordini esecutivi che stimolino e invitino a farle applicare. Specialmente occorre la vigilanza dell’opinione pubblica. A voi tocca sempre essere attenti e vigilanti contro tali abusi, a voi tocca segnalarli per poterli sopprimere in nome dei diritti della coscienza. Esprimo l’augurio che maturiate in voi stesse, attraverso l’educazione sociale, il pensiero della responsabilità e diventiate convinte assertrici del regime democratico, affinché questo vi dia capacità e volontà di difendere il bene contro il male, la libertà della Chiesa, il sentimento religioso e l’educazione cristiana. 