Eravamo per nostro conto dell’opinione che, possibilmente, si fossero evitate ulteriori manifestazioni circa la questione fiemmese fino a che la situazione fosse completamente chiarita. Questo desiderio era stato espresso anche dai tedeschi favorevoli all’accordo. Ma gli avversari ad ogni costo del progetto hanno già da alcuni giorni dato l’allarme, e in data del 3 si riconvocò a Egna l’adunanza di quelli «stessi interessati» che già nel 1909 avevano dichiarato guerra ad oltranza al compromesso ed avevano provocata la protesta di più di trecento comuni tirolesi. Convocatore dell’adunanza fu il signor Quinz di Egna, tedesco nazionale e noto volksbunidsta, e v’intervennero i delegati e i deputati rurali della regione limitrofa ad Egna fino a Merano. In verità si potrebbe chiedere con qual diritto codesti signori, supponiamo il capocomune di Caldaro o di Termeno, entrambi vicepresidenti dell’adunanza, vogliano posare ad «interessati» nella questione che interessa Fiemme, Cembra, Trento e, se si vuole, Bolzano. Il peggio è che costoro si rivelano per interessati a rovescio, cioè si arrogano un veto che è semplicemente goffo e provocante. L’adunanza di Egna infatti non solo protestò contro l’eventuale votazione del contributo dietale per la ferrovia di Fiemme, ciò che avrebbe ancora un senso, trattandosi di danari della provincia, ma protestò sopratutto contro quella qualunque disposizione che potesse esistere da parte del governo centrale di sovvenire il compromesso col contributo delle casse dello stato. Codesta protesta contro danari che al postutto verrebbero dalle casse centrali in provincia, sarebbe addirittura incomprensibile se i protestanti stessi non ci discoprissero più inanzi la segreta leva delle loro mosse. Essi dichiararono infatti nell’ulteriore fissazione dell’ordine del giorno che prima della costruzione di qualunque linea fiemmese, vogliono la costruzione dell’intera ferrovia della Val Venosta e delle altre due linee che congiungerebbero la Venosta colla Svizzera, per la valle dell’Inn e il passo della Bufalona! È chiaro che cosa voglia dire codesta posposizione. Siccome della ferrovia venostana nel prossimo progetto governativo sarà contenuta solo una parte, rimanendo da costruirne un tratto ancora notevolissimo, ricco di difficoltà tecniche e sorprese finanziarie, già la posposizione all’intiera venostana significa per la tramvia di Fiemme un ritardo di chissà quanti anni. Ma di questo non sono ancora abbastanza soddisfatti i congressisti di Egna. Essi vogliono prima della ferrovia fiemmese anche la costruzione delle due linee che dovrebbero congiungere la Venosta colla Svizzera, linee che si trovano appena nel primo stadio della discussione pubblica. La posposizione a queste linee – supposto anche che tutto il Tirolo fosse in tale programma d’accordo – significa non solo la posposizione della tramvia fiemmese ma la sua sepoltura. Dal convegno di Egna risulta quindi con invidiabile chiarezza che una parte dell’opposizione tedesca non è diretta semplicemente contro il compromesso di Bolzano, ma contro la ferrovia fiemmese in genere. Sono mescolati in quest’opposizione gli interessi di coloro per i quali la tramvia distruggerebbe i favori dello stato presente, gli interessi politici dei conservatori che già durante la campagna elettorale giocarono la questione della Venosta contro i cristiano-sociali ed infine i livori nazionali dei nostri odiatori ad oltranza. È riuscito così a codesta ibrida mescolanza di rinfocolare già nel 1909 una opposizione che poteva fregiarsi dell’adesione di centinaia di comuni ed oggi si ripete il tentativo di rendere difficile ai compiacenti di Bolzano, in modo speciale ai cristiano-sociali, il mantenimento della loro parola. Ma dove quest’insana opposizione può riuscire pericolosa non è sullo stretto terreno del compromesso, il quale potrà anche ottenere la sanzione della Dieta, ma di fronte al governo centrale, il quale del compromesso dovrebbe pagare in gran parte le spese. Il governo che ricorre già di per sé a tutti i pretesti per non assumere un impegno che gli costa parecchi milioni, sarà ben lieto di trovare alleati nel Tirolo stesso che indeboliscono i propugnatori del compromesso. Ed in questi momenti la posizione contraria ha doppia forza, in quanto che la pressione favorevole, dopo le ultime elezioni è diminuita. Gli italiani non sono più creduti necessari alla maggioranza e i cristiano-sociali sono scemati di numero e di valore, mentre partito centrale di governo è divenuta la federazione tedesca nazionale, nel cui nesso – come s’è visto nella questione universitaria – i due neoeletti radicali tirolesi possono raggiungere un influsso decisivo. Favoriti da tali mutate circostanze politiche, intervenute dopo le elezioni del giugno, i nemici della ferrovia fiemmese sperano d’impedirne l’attuazione. Ed essi tentano naturalmente sopratutto di non impedire la votazione in dieta del compromesso, com’era stato pattuito a Bolzano, quanto piuttosto di impedire che il governo dia il suo notevole contributo per l’esecuzione di tale compromesso. Il prossimo periodo porterà completa luce intorno agli intendimenti del governo, il quale avrà presto tra mano i dati precisi tecnici e finanziari di una revisione di massima, ordinata di recente. In ogni caso confidiamo che tutti gli interessati procederanno colla concordia e coll’energia che finora accompagnarono le trattative e che anche gli elettori degli altri collegi non direttamente interessati terranno conto dell’eccezionale importanza di questo problema. Sappiamo che prossimamente si raduneranno i delegati dei deputati dietali per prendere posizione di fronte alla protesta di Egna. Ci si comunica che il Municipio di Trento, la Comunità generale ed il comitato di Cembra telegraferanno al luogotenente ed a Vienna per accentuare ancora una volta la solidarietà di tutti per il compromesso. La direzione dell’Unione politica popolare, raccolta ieri ad una seduta straordinaria ha votato il seguente ordine del giorno: Il partito popolare trentino, preso atto della convocazione della dieta, attende ed esige dai deputati dietali di ambo le nazionalità il pieno mantenimento del solenne impegno preso dai partiti sotto il patronato di S.E. il Luogotenente per il compromesso ferroviario fiemmese; insiste con tutta l’energia perché il governo centrale, coerentemente alle antecedenti favorevoli dimostrazioni di massima, attui, anche per parte sua, col suo intervento finanziario il compromesso e che comunichi in riguardo le sue decisioni, a tempo debito; protesta fieramente contro l’adunanza dei pochi interessati di Egna la quale, posponendo la soluzione tramviaria fiemmese all’esecuzione dell’intiera ferrovia della Val Venosta, colle diramazioni per la Svizzera, tenta di rimandare a tempo lontanissimo l’urgente esecuzione di una tramvia che due valli coll’appoggio del paese intero reclamano invano da tanti anni. 