Tratto tratto anche gli amici più tradizionali hanno bisogno di rinnovare la reciproca conoscenza, di affrontare le proprie opinioni, di esaminare in contraddittorio i propri interessi. È ciò che è avvenuto in questi giorni fra il Governo francese e il nostro. Non è una frase convenzionale dire che l’incontro è stato cordiale e fraterno. Una serie di questioni che si trascinavano insolute sono state conciliate ed avviate a soluzioni: così in seguito ad uno sforzo di buona volontà molte pratiche verranno archiviate o scompariranno. Ma importa soprattutto il constatare il soffio di questa ventata e lo spirito di buona volontà e di fattiva collaborazione che le due delegazioni – e gliene siamo riconoscenti – hanno dimostrato. Così facendo esse sapevano di muoversi sul binario di una intesa francoitaliana più generale e profonda. Per parte nostra ci è caro confermare che abbiamo piena consapevolezza dell’opera felice che le due Nazioni potranno svolgere insieme, nel quadro della ricostruzione europea, che il popolo italiano segue con la più fraterna comprensione e con i voti più sinceri gli sforzi ricostruttivi che la Nazione francese e la sua permanente missione civilizzatrice sapranno condurre a termine, certo vittoriosamente, pur nella evoluzione attuale dei tempi. Signor Bidault vi ringraziamo delle vostre parole di oggi, che sono una gradita conferma dei vostri sentimenti di amicizia di ieri e, ne sono sicuro, dei vostri propositi di domani . 