Riprendendo la frase dell’Avanti «mettiamo da parte le questioni di dettaglio». Una telefonata di persona arrivata testè da New York, ci ha informato appena ieri che noi avremmo dovuto avere in mano, almeno nello stesso giorno, l’Avanti e una copia dell’edizione italiana del libro di Sturzo fatta stampare da Einaudi a New York. Il ritardo della consegna, dovuto ad una indisposizione del messo cortese che ci ha fatto credere che le varianti pubblicate dall’Avanti fossero da attribuirsi a difetto di traduzione dal testo inglese; né in verità potevamo immaginare qualcosa di diverso . Prendiamo atto, invece, che si trattava veramente di una edizione italiana, arrivata fresca di inchiostro dall’America, come affermava il direttore del giornale socialista. Ciò non annulla, naturalmente, le nostre osservazioni sulla data in cui il libro venne scritto, né modifica la nostra affermazione, basata su una lettera dello stesso Sturzo, che libro non può essere invocato né utilizzato come un intervento contro l’atteggiamento politico del partito democratico cristiano dopo la costituzione del ministero Bonomi. Lo conferma del resto lo stesso Pacciardi nella Voce Repubblicana di ieri sera, la quale dopo aver parlato della lettera di Sturzo aggiungeva: «è vero che dopo l’instaurazione del secondo governo Badoglio, don Sturzo non ha più fatto manifestazioni repubblicane ed ha seguito la politica ufficiale del partito. E se ne è sempre scusato dicendo che i suoi amici in Italia hanno responsabilità politiche che lui non ha e non intende di avere» . Prendiamo anche atto delle buone intenzioni di Nenni di non «voler porre in un pericolo la solidarietà ministeriale» ma solo di assolvere «una funzione di stimolo e di critica costruttiva». Ammettiamo anche che questa volta egli si è sforzato di rettificare il tiro, di moderare il passo, di temperare quel linguaggio ch’egli vantava maratiano, assumendo specialmente nelle repliche il tono di un buon figliolo. Ma, a parte le buone intenzioni e la migliorata classifica, torniamo a dire e ad affermare che il suo metodo di affrontare la questione di governo e il modo agitatorio di sfruttarla innanzi all’opinione pubblica non corrisponde allo spirito di un ministero, che oltre i ministri normali, comprende un consiglio di sette ministri senza portafoglio, rappresentanti i sei partiti, con lo scopo precipuo di comporre differenze, di elaborare direttive, di preparare ulteriori sviluppi. Non lo mette in pericolo? Forse che sì, forse che no; ma certo lo indebolisce. Fu specialmente la sua polemica, accanto ad altre agitazioni, che alla fine di settembre indusse il presidente Bonomi a mettere la questione di fiducia, perché ormai tutta la stampa neutra avversa e straniera parlava di crisi; ed oggi, i giornali come il Tempo e l’Italia nuova la fiutano di nuovo. Ed è fatale che quando in giornali che lo dovrebbero appoggiare, non si leggono che critiche e piani per l’avvenire senza che si affermi con altrettanto calore le ragioni che giustificano e rendono necessaria la pesante coalizione, il governo nella opinione pubblica e nelle masse perda terreno e apparisca come una passerella effimera e vacillante. Intendiamoci: noi non siamo i difensori di ufficio del ministero Bonomi, né ci mancherebbero i motivi e gli argomenti per dissociarsi pubblicamente dalla responsabilità più diretta di alcuni ministri. E forse ne guadagnerebbe la nostra propaganda perché potremmo dalle deficienze attuali infierire su uomini e programmi dell’indomani. Ma ne guadagnerebbe il paese che ha bisogno di solidarietà e di tregua per risolvere i problemi più acuti della guerra e della ricostruzione? A chi irride ai nostri scrupoli eccessivi e al nostro rifiuto di partecipare ad una politica agitatoria in questo momento rispondiamo con il senso di responsabilità che ci viene imposto dal sapere quale sia il fermento che agita oggi il paese. Qui sta il perno della situazione. La guerra non è cominciata, l’inverno è alle porte e il popolo invoca e reclama un governo forte capace di agire, d’accordo con gli alleati. A proposito di questi ultimi, l’Avanti dice che abbiamo fede nella solidarietà dei popoli. In questa solidarietà riponiamo anzitutto le nostre speranze per l’avvenire, ma sappiamo che la psicologia delle popolazioni americana ed inglese è molto complessa e delicata. Informazioni di amici e conoscitori e la lettura della stampa anglo americana ci confermano in questa persuasione. La nostra, quindi, non è paura, ma fondato timore. Contro una seconda nostra paura, quella di «ributtare persone rispettabili nella reazione», Nenni ci consiglia di usare l’argomento che la Repubblica significa pace interna, pacifica convivenza sociale. Rispondiamo che l’Avanti in tale materia potrà riuscire più utile di noi. Cerchi argomenti e prove per dimostrare che né socialisti né comunisti pensano più alla dittatura del proletariato, all’abolizione o alla riduzione del minimo della proprietà personale, alla socializzazione di tutti i mezzi di produzione, al socialismo e al comunismo, insomma, nella loro classica interezza; tranquillizzi quelle persone in buona fede circa la libertà personale, comunale, regionale, associativa e istituzionale e dia garanzie per la libertà spirituale e il rispetto dei suoi valori. Dimostri con il suo atteggiamento e con il suo insegnamento che i principi di ordine e autorità trovano in un governo del popolo la loro migliore e più equilibrata applicazione … e la paura sarà vinta! In quanto alla terza paura, non abbiamo avuto né abbiamo bisogno degli appelli socialisti per superarla. Il nostro programma passato e presente, le decisioni del nostro Consiglio nazionale per la riforma terriera, le nostre risoluzioni per la riforma sociale e sindacale (si ricordi tra l’altro il recente discorso del ministro del lavoro a Roma) ci esimono dall’accettare condizioni o ammonizioni a riguardo. Certo abbiamo le nostre idee, i nostri limiti. Quando ci chiedete la socializzazione coi consigli di fabbrica (cosa per cui Stalin vi mette in guardia) abbiamo delle riserve, gli emendamenti da presentare; quando ponete a condizione della riforma terriera una gestione collettiva delle terre noi chiediamo di distinguere e di non dimenticare che la nostra meta ove tecnicamente è possibile, è quella di costituire e aumentare la piccola proprietà. Precisato questo, le riforme anche le più ardite, anche le più profonde non ci fanno paura; ci fa paura solo l’impreparazione, la convulsione dei politici e delle masse inesperte, perché queste possono mettere in gioco non solo le riforme e quindi il progresso delle classi popolari, ma anche la libertà di tutti, la libertà che può andare perduta per un ritorno della reazione o per uno sviamento o per un nuovo smarrimento del popolo italiano. E nulla ci è più caro della libertà per poter rivivere, lavorare, produrre, ridivenire ancora un popolo che rispetta se stesso e si fa rispettare dagli altri. 