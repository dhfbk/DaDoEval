I. Comunicazioni del Vicepodestà [...] Il D.r Degasperi prende la parola per avere delle spiegazioni circa la posizione dei dimissionari . Secondo il paragrafo 17 dello statuto , se non si ammette giustificata la dimissione, essi possono venir colpiti da una multa fino a 100 fiorini e perdono il diritto attivo e passivo d’elezione tanto per le elezioni suppletorie del corrente anno quanto per quelle di tutto il prossimo periodo elettorale. Chiede se si applicherà questa conseguenza o se il Vicepodestà ritiene che il Consiglio possa dispensare secondo l’altro capoverso del paragrafo 17 cioè «per motivi degni di speciale riguardo» dall’accettazione delle elezioni e quindi dalle conseguenze. Subordinatamente chiede se nel primo caso il Vicepodestà e la giunta intendono di passare alle nuove elezioni. [...] Il D.r Degasperi domanda se non si possano indire nuove elezioni basandosi sulle disposizioni del paragrafo 17 del regolamento elettorale, avendo i signori dimissionari rifiutata l’elezione entro otto giorni dalla partecipazione all’elezione stessa. [...] Il D.r Degasperi osserva che voleva solo fosse constatata la posizione giuridica dei cinque dimissionari, senza fare una proposta. [...] II. Protesta contro la progettata introduzione d’una imposta erariale sul vino [...] Il D.r Degasperi si dice lieto che il Consiglio comunale riprenda la sua attività incominciando col protestare contro l’aumento d’imposte ed esprime anzi la fiducia che tale senso d’orrore contro nuove tasse domini in Consiglio anche quando si tratterà d’imposte comunali e del già annunziato rimaneggiamento delle tasse comunali. Non va dimenticato che la tassa sul vino privato venne introdotta anche in parecchi comuni p.e. recentemente nel Litorale e v’era, a quanto ha sentito, l’intenzione d’introdurla anche a Trento. In quanto all’urgenza, osserva ch’essa è a posto, poiché egli è informato telegraficamente da Vienna che proprio stamane il ministro delle finanze Bilinski , rispondendo a rappresentanti di viticultori, disse che un progetto formale sarebbe pronto in due settimane e verrebbe anche presentato. Però fino ad oggi non si ha che un cenno generale a tale imposta nell’esposizione del piano finanziario del Bilinski. Nel merito osserva che al presente la vendita del vino in quantità minori di 56 litri è colpita da un’imposta in ragione di cor. 5 e 94 cent. per ettolitro; la vendita invece sopra i 56 litri è libera da imposta. Secondo poi il progetto Bilinski quind’innanzi tutta e sola la vendita sì al minuto che all’ingrosso verrebbe colpita da un’imposta di 4 cor. per ettolitro, restando libero d’imposta il vino consumato direttamente dai produttori. In riguardo non si può negare all’imposta, come è ideata, una tendenza di giustizia distributiva, perché mentre finora venivano colpiti solo quelli che bevevano il vino al minuto, di qui innanzi pagherebbero la tassa anche coloro che comprano il vino all’ingrosso. Siccome però la conclusione finale è un aggravio generale e maggiore sul vino e Trento è centro di una regione vinicola, la protesta è a posto ed è da augurarsi sia efficace. Voterà quindi a favore. [...] V. Approvazione delle addizionali e tasse comunali pel 1910 [...] Il D.r Degasperi muove innanzitutto un appunto in linea formale. In base al § 27 del regolamento interno relazioni di speciale importanza vengono stampate e distribuite prima ai Consiglieri . Gli sembra che tale capoverso si debba applicare ad una relazione sulle tasse ed addizionali del Comune. In merito osserva che le tasse e le addizionali costituiscono in gran parte un preventivo delle entrate e che quindi bisognerebbe loro opporre un preventivo del fabbisogno e delle spese. Il § 35 dello statuto prescrive che entro l’ottobre di ogni anno il Magistrato presenti il preventivo, che deve venir sottoposto nella seconda decade di novembre al Consiglio. Quest’anno non venne presentato il preventivo, ma si sarebbe potuto approntare almeno un provvisorio . Siccome poi le tasse di cui ora è parola sono salite e non vi è aggiunto il preventivo, si limita a queste osservazioni rimandando una discussione del sistema tributario del Comune a quando verrà fatto il rimaneggiamento che è stato riconosciuto necessario, e verrà presentato il preventivo per il 1910. [...] Il Dr. Degasperi osserva che non vuole muovere obiezioni quanto alle intenzioni del Podestà, benché le elezioni si sarebbero potute far prima ; ma non è questo il perno della questione; piuttosto quello che il provvisorio del fabbisogno che deve pure aver sott’occhio la Giunta, venisse sottoposto anche al giudizio dei Consiglieri. [...] VIII. Assegno del contributo per lo spettacolo d’opera [...] Il Cons. Dr. Degasperi osserva al Cons. Alberti che non gli sembra a luogo il confronto del caso in parola con la votazione d’uno sgravio d’imposta fatto da un proprietario di casa anche a proprio vantaggio, trattandosi di incasso maggiore o minore del Comune, mentre nel caso del teatro si tratta di un incasso privato . [...] X. Interpellanza del cav. Francesco Gerloni sulla elettrovia Trento- Malè [...] Il D.r Degasperi non sa svestirsi in questo momento del suo carattere di professionista, rilevando che il memoriale conferma in sostanza i lagni pubblicati sulla stampa. È lieto in proposito che nel memoriale si faccia cenno alla necessità di buoni rapporti col pubblico e si rilevi che bisogna tener maggior conto della stampa, della quale pur troppo finora non si è occupati che per dirne male o per mandare rettifiche talvolta anche ridicole. Vorrebbe poi raccomandato ai fattori competenti che ad adunanze come quella che compilò il memoriale invitassero tutti gli interessati. In quest’occasione, per esempio, si è omesso d’invitare il deputato della Val di Non e di Sole e la direzione della Dermulo-Mendola , che pure dal migliore o peggiore esercizio della Trento-Malè può avere grandi vantaggi o danni. [...] 