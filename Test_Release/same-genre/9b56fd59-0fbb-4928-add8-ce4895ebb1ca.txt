Cari colleghi, dai discorsi da me e da altri colleghi pronunciati in nome della maggioranza al Senato e alla Camera ben prima che si aprisse la crisi, dalle dichiarazioni dei nostri partiti, dai documenti che qui in questa contingenza mi avete presentato risulta evidente che lo sforzo massimo del prossimo ministero deve essere fatto nel campo della produzione e dei lavori onde combattere la disoccupazione e raggiungere la massima occupazione possibile. A questo scopo centrale devono essere coordinate e se occorre subordinate tutte le riforme e indirizzati gli investimenti sia pubblici che privati. In questi giorni abbiamo esaminato da tale punto di vista: a) gli stanziamenti sul bilancio di previsione 1950/51; b) le prevedibili ulteriori disponibilità sul fondo lire ERP 1950/51; c) i disegni di legge già approvati dal Consiglio dei ministri e in corso di rapida formulazione; e siamo venuti alla confortevole conclusione che si può con ogni fondamento prevedere in tale periodo la possibilità di un complesso di investimenti pubblici e privati che costituiscono un grande sforzo produttivo. Su questa analisi dei nostri bilanci e dei nostri impegni dal punto di vista produttivistico dovrà parlare innanzi al Parlamento il futuro ministro del Tesoro, quando lo inquadrerà nella sua relazione economica. Ma posso annunciare fin d’ora che ci proponiamo di elaborare nuovi provvedimenti legislativi per la riforma agraria, per i bacini montani, per l’irrigazione, per la bonifica, per la marina mercantile (seconda quota), per il turismo, per la viabilità straordinaria, per i grandi acquedotti, per i danni di guerra a favore delle categorie più disperate. La disponibilità dei fondi necessari e la rapidità nelle esecuzioni delle opere dipende da un acceleramento delle misure legislative e di quelle esecutive, da uno sforzo quindi di cooperazione tra Parlamento e governo e dalla capacità dei ministri e dell’amministrazione di coordinare il proprio lavoro. Un programma di tale entità, se attuato in pieno, comporta una occupazione diretta di parecchie centinaia di migliaia di lavoratori ed una occupazione indiretta e integrativa di altre numerose forze lavorative. È forse opportuno che qui richiami la vostra attenzione sul fatto che la riforma fondiaria non è semplicemente una operazione giuridico-sociale, ma soprattutto una grande operazione di trasformazione tecnica dell’agricoltura, con conseguente aumento della produzione e occupazione. I tecnici agrari calcolano che si potrà arrivare ad una occupazione di circa mezzo milione di unità lavorative oltre l’occupazione riflessa. Nel quadro degli investimenti pubblici intendiamo inserire un nuovo ulteriore programma di opere e di investimenti per il Mezzogiorno e le altre aree depresse, programma di carattere pluriennale che prevede una erogazione di 100 miliardi per dieci anni e per le zone depresse di altre Regioni venti miliardi sempre per dieci anni. Le somme eventualmente non spese in un esercizio saranno portate in aggiunta alle quote per gli esercizi successivi. Abbiamo esaminato con i tecnici competenti quale dovrebbe essere la ripartizione di tali investimenti sotto il duplice punto di vista: l’incremento della produzione e nuove possibilità di lavoro. Eccola: a) trasformazione agraria dipendente dalla riforma: miliardi annui 39; b) irrigazioni (quasi tutte nel Sud) e bonifiche (3/4 nel Sud): miliardi annui 52; c) bacini montani in connessione coi miglioramenti agrari: miliardi annui 10; d) viabilità straordinaria, cioè costruzione di strade comunali e provinciali (2/3 nel Sud): miliardi annui 10; e) grossi acquedotti, già progettati e in parte iniziati: miliardi annui 14; f) sviluppo alberghiero: miliardi annui 4. Totale 120 miliardi annui. Tale piano di ripartizione è naturalmente elastico e dovrebbe raggiungere figura definitiva nei disegni di legge e nelle deliberazioni delle Camere. Esso è elaborato su progetti concreti esistenti. Questo programma ripeto si aggiunge alle opere già previste a favore del Mezzogiorno dalle leggi vigenti per la ricostruzione, per i danni di guerra, la edilizia pubblica e le opere igieniche e altre opere pubbliche, lo sviluppo dell’edilizia privata, le provvidenze per la industrializzazione e per il credito alle medie e piccole industrie, le comunicazioni ferroviarie e telefoniche. In questo modo, mentre continuerebbero le opere dei programmi ordinari, il programma pluriennale consentirebbe l’inizio e il sicuro completamento delle grandi opere necessarie allo sviluppo economico delle zone depresse. Quale sarà la copertura di uno sforzo finanziario così cospicuo? Ho fatto esaminare e sondare tutte le possibilità, tenendo conto dei prevedibili limiti del risparmio nazionale e di ogni altra fonte possibile. Mi pare di poter tranquillamente dire che se non ci mancheranno lo sforzo concorde, la tenacia e l’ansia del lavoro, l’ordine e la operosità nella vita economica, potremo assumere l’impegno e attuarlo. Non mi è dato qui, per ovvie ragioni, anticipare un piano finanziario che verrà esposto alle Camere, ma posso dire che per la copertura del fabbisogno si intende di costituire un fondo speciale nel quale affluiranno: a) i rimborsi di capitale e inerenti ai presiti per macchinari ERP. Si tratta di prestiti per un totale di circa 200 miliardi annui che possono affluire al Fondo. È questa un’operazione di solidarietà nazionale, per cui gli investimenti in attrezzature fatte prevalentemente nel Nord rifluiranno verso il Sud. b) Future disponibilità sul Fondo-lire; c) Prestiti interni ed esteri per i quali ultimi occorrono negoziati; d) Adozione di provvedimenti tributari. Per la rapidità della esecuzione avremo bisogno di speciali disposizioni legislative ma soprattutto per l’attuazione di questo programma e in genere degli investimenti, avremo bisogno di uno sforzo di acceleramento e coordinamento nell’esecutivo. Chiederemo quindi ad ogni ministero della spesa, ma specialmente a ogni ministero che nella sua competenza sia interessato alla esecuzione degli investimenti, che la programmazione venga fatta collegialmente, allo scopo di coordinare i lavori al duplice fine della occupazione della manodopera nonché della produttività. Il futuro presidente del Consiglio si renderà garante che tale impegno venga rigorosamente applicato, sia in quanto si tratti di presentare i relativi provvedimenti di legge al Parlamento sia e più quando si tratti della esecuzione dei mezzi pratici per accelerarla. Altre annunciazioni programmatiche vi sono già note per i progetti già presentati al Parlamento e riguardanti le varie riforme. È una eredità che accetto e mi propongo di sviluppare. La stabilità della moneta e dei prezzi la cerchiamo per salvare i salari dei lavoratori, lo stipendio degli impiegati e i redditi modesti dei ceti medi; e la riforma tributaria deve portarci a perequare le imposte e le tasse, secondo giustizia, facendo pagare chi può pagare. Credo che le linee generali della riforma, come esposta dall’onorevole Vanoni, si prestino ad accogliere anche quelle idee di riforma elaborate dal Psli e che compaiono nel documento a me presentato; al quale proposito converrà tener conto di taluni aspetti tecnici particolari, ad esempio: a) l’imposta personale, più che esentare redditi di un certo tipo, dovrà esentare i redditi minori di qualunque natura; b) l’imposta generale sugli affari dovrà necessariamente disarticolarsi in tributi distinti (come in ogni paese) sia pure debitamente coordinati; c) l’abbandono di ogni tributo autonomo locale dovrà venire conciliato con un minimo di autonomia finanziaria degli enti locali. Ed a proposito di enti locali ritengo necessario fare le seguenti osservazioni: Comuni – la riforma della legge elettorale dei Comuni, approvata dal Consiglio dei ministri e formulata nel disegno di legge già davanti al Parlamento , si è imposta per la sperimentata difficoltà di formare stabili ed efficienti amministrazioni nei Comuni ove vige attualmente il sistema proporzionale (Comuni con popolazione superiore ai trentamila abitanti o capoluogo di provincia anche con popolazione inferiore), mentre nessun inconveniente di tale genere si è dovuto lamentare nei Comuni retti a sistema maggioritario. Da più parti era stato reclamato, in conseguenza, il ritorno puro e semplice alla legge del 1915 e cioè l’applicazione del sistema maggioritario a tutti i Comuni. Il disegno di legge approvato dal governo, respingendo le posizioni estreme, è ispirato sostanzialmente alle proposte già avanzate dai socialisti e al progetto Matteotti-Turati : proporzionale per le minoranze, estesa ai Comuni con popolazione superiore ai 10.000 abitanti, in rapporto di un terzo fino a 250 mila abitanti e di due quinti nei Comuni con popolazione superiore. Il sistema assicura la rappresentanza di tutte le minoranze a circa 3.500 Comuni per i quali attualmente vige il sistema maggioritario (una sola minoranza) senza diminuire gravemente la possibilità di formare una amministrazione efficiente. Nelle discussioni avvenute in questi giorni, mentre il Partito repubblicano accetta sostanzialmente il disegno di legge, i Partiti socialdemocratico e liberale chiedono di modificarlo; i socialdemocratici estendendo la proporzionale pura a tutti i Comuni fino a diecimila abitanti e la proporzionale delle minoranze nei Comuni inferiori a diecimila. La Democrazia cristiana come risulta da una decisione di ieri sarebbe disposta al massimo ad ammettere la proporzionale pura in tutti i Comuni al di sopra dei sessantamila abitanti. Personalmente e per quanto mi attenda forti obiezioni se ciò può metterci d’accordo sarei disposto a ritirare la proposta di legge e mantenere lo status quo. Provincie – per i Consigli provinciali il progetto governativo prevede la proporzionale per le minoranze . La proporzionale pura sarebbe inattuabile perché il numero limitato dei membri dei Consigli provinciali (18/24/38) renderebbe in moltissimi casi impossibile la formazione di una qualsiasi amministrazione. Sottometto questa considerazione a coloro che ci tengono a valorizzare la Provincia. Regioni – la legge predisposta dal governo (sistema elezione Senato) ha accolto una proposta formulata dal Partito repubblicano. La legge ha le seguenti caratteristiche: assicura l’applicazione della proporzionale al 98/99 per cento; apporta i vantaggi del collegio uninominale, con il collegamento dei candidati; favorisce i partiti minori; elimina la lotta per le preferenze. Si discute anche sulla data delle elezioni. La legge stabilisce che debbano farsi entro l’anno corrente. Il governo intenderebbe indirle a scaglioni, in modo da rendere possibile in una data regione l’elezione contemporanea nei Comuni, nelle Provincie e nelle Regioni. Non è facile prevedere entro quanto tempo le elezioni potranno essere espletate. Dipenderà soprattutto dal calendario dei lavori parlamentari. La Prima Commissione della Camera ha innanzi a sé il compito di definire la legge organica sull’ordinamento delle Regioni, le leggi elettorali, la legge dell’Alta Corte, già passata al Senato e quella del referendum, tutte leggi che il governo solleciterà con ogni energia: affinché si completi un primo ciclo fondamentale previsto dalla Costituzione. Circa la riforma agraria sono disposto ad accogliere il suggerimento di elevare l’esonero dell’obbligo di scorporo fino a 100.000 di reddito catastale, agevolando di duecentomila ettari ulteriori le grandi proprietà e arrivando fino a percentuali altissime. Se nei primi anni della riforma per motivi tecnici [ed] economici si possono stabilire delle norme transitorie per evitare acquisti da parte degli espropriati, è questione che va esaminata in tutti i suoi aspetti. Legge sindacale – circa la questione se debbasi riconoscere e registrare oltre che le associazioni verticali anche le orizzontali la mia opinione è che gli strumenti giuridici delle organizzazioni ed i portatori delle volontà delle categorie sono i sindacati e che quindi spetti ad essi di concludere i patti collettivi di lavoro mentre le Camere del lavoro e le Confederazioni fungono da centri organizzativi e di collegamento. Tuttavia se da parte di qualche partito come il Psli e il Pri si insiste anche per le orizzontali, non intendo fare opposizioni. Partendo dal punto di vista che la Costituzione ha stabilito il diritto generale dello sciopero demandando alla legislazione di definire l’ambito entro il quale tale diritto viene regolato, sono lieto che nelle conversazioni di questi giorni si sia trovato l’accordo sul seguente criterio: ammettere che in caso di sciopero nei servizi indispensabili alla vita dei cittadini (pane, acqua, gas, illuminazione, sanità, comunicazioni assolutamente essenziali) qualora la proposta di sottoporre la vertenza a soluzione arbitrale con sospensione dello sciopero non venga accolta, né le parti provvedano a garantire i suddetti servizi nei termini indispensabili alla vita dei cittadini, lo Stato provveda a disporre il funzionamento entro i suddetti limiti. Rimane ancora da formulare il criterio che riguarda quelle categorie che si trovano di fronte non ad un patto collettivo di lavoro ma ad una legge del Parlamento. Si può ammettere che i lavoratori di un servizio stradale il quale abbia sostanziale analogia con i servizi pubblici in genere (sia municipalizzati che privati) possano venire considerati come gli addetti ai servizi pubblici in genere, ai quali in quanto indispensabili nella misura minima necessaria si provvede come nella formula precedente. Restano ancora però i funzionari che sono gli organi di giurisdizione e di autorità ai quali la Costituzione affida una speciale qualifica e il carattere di organi diretti dell’autorità statale con particolari doveri. Vi è qui un minimo di funzionalità dello Stato che va salvaguardato. Io penso che se si facesse appello agli stessi funzionari nostri preziosi collaboratori, essi ammetterebbero di subordinare il loro diritto genericamente riconosciuto alle esigenze e alla dignità della funzione che esercitano nell’interesse della nazione, purché da parte nostra si desse loro ampio modo di sostenere in confronto al governo e al Parlamento gli interessi della loro categoria. Desidero che voi, da uomini e cittadini responsabili, ripensiate su questo problema, che io sento come uno dei più gravi e decisivi per lo Stato democratico e per lo Stato libero ed efficiente. Perché tutte le questioni si assommano sempre in questa domanda: vogliamo salvaguardare e sviluppare lo Stato democratico sulle linee della libertà e dell’autorità, garantire ai partiti libera attività e ai lavoratori conquistare maggiore giustizia? Le misure previste nel nuovo programma di governo per fronteggiare sempre di più la disoccupazione e per venire incontro alle esigenze dei lavoratori stanno a testimoniare, accanto alle ribadite riforme sociali, che il governo intende compiere ogni sforzo per rimuovere, in quanto possibile, le cause più frequenti di agitazioni, culminate talvolta, nel recente passato, in deprecabili e dolorosi conflitti con le forze dello Stato. Alla stessa finalità gioveranno le nuove norme sul riconoscimento giuridico delle organizzazioni sindacali e sulle procedure per favorire la composizione conciliativa delle vertenze del lavoro. Il governo, indipendentemente dai risultati che si augura conseguano le opere ed i provvedimenti ora accennati, non mancherà di rinnovare le disposizioni da tempo impartite, perché le autorità locali limitino in ogni evenienza l’impiego della forza pubblica all’opera doverosa di prevenzione e di repressione dei reati. Ma vani sarebbero ogni sincero desiderio e tutti gli sforzi tesi ad assicurare un pacifico svolgersi degli inevitabili conflitti sociali se in ogni azione per quanto vivace, non si sentisse il limite della legalità e della solidarietà nazionale. Aggiungo che, nelle forme che saranno ritenute le più idonee dal Consiglio dei ministri, il governo coordinerà meglio i servizi e intensificherà l’azione in alcuni particolari settori, come quello dell’emigrazione, dell’aviazione civile, dell’artigianato e della pesca. Non credo di avere bisogno di ulteriore presentazione: il mio programma vi è noto, la mia azione anche, perché fu in gran parte la vostra. Per quanto io creda vivamente nella utilità della collaborazione per il consolidamento dello Stato democratico, non ho diritto di chiedervi se non quello che vi detta la vostra coscienza in confronto agli interessi del nostro paese e ai postulati del nostro partito. Tuttavia debbo aggiungere che abbiamo il dovere di accelerare i tempi. La settimana prossima sono indette a Parigi riunioni interministeriali di grande importanza, l’una per determinare la speciale intesa economica tra Italia, Francia e Benelux, l’altra per l’OECE. Non occorre inoltre rilevare che il Parlamento ha innanzi a sé un lavoro immenso. Tutti i nostri impegni, tutte le riforme, lo stesso grande oneroso impegno di un nuovo piano per le zone depresse non opererà o non opera in tempo se il Parlamento non avrà agio di deliberarlo. Tutto ci incalza al lavoro ed a una decisione. Prendetela guardando al fine alle cose sostanziali: differenze secondarie che rimanessero verranno superate nella lealtà della collaborazione ministeriale e nella libera discussione del Parlamento. 