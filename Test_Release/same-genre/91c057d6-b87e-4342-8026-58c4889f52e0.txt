De Gasperi ha porto ai deputati democratici cristiani fervidi auguri, dichiarando di voler loro esprimere l’ammirazione e la riconoscenza del governo, per lo spirito unitario, l’energia e la tenacia che hanno dimostrato nella battaglia per la riforma elettorale. È indispensabile che il gruppo con eguale impegno ora prosegua il suo sforzo. Sono state affacciate obiezioni al progetto di legge in esame ma è da ricordare che se ne tenne il massimo conto nella elaborazione. Si tratta di una legge democratica a carattere maggioritario, temprata dalla proporzionale e dal limite molto al di sotto della maggioranza qualificata per poter procedere alla revisione della Costituzione. Inoltre la legge salvaguarda la fisionomia e la autonomia dei partiti nell’ambito dei collegamenti di liste, garantendo una rappresentanza notevolissima alla minoranza. Se i maggiori ostacoli alla riforma vengono dal socialismo non bisogna troppo meravigliarsene giacchè la legge al socialismo ha riproposto in termini pressanti la alternativa fra la democrazia e il totalitarismo comunista. Cerchiamo di attrarre e di ancorare il socialismo o almeno larga parte di esso alla democrazia. È necessario nell’interesse della nazione e delle sue istituzioni democratiche. Anche se questo può costare dei sacrifici come partito, alla Democrazia cristiana, la Dc rende un servizio al paese e alla democrazia affrontando una battaglia che la onora, battaglia che sarà certamente vinta perché tutti i parlamentari democratici sanno e sentono che se ciò non avvenisse sarebbe la sconfitta della democrazia. A questo punto De Gasperi si è soffermato sugli aspetti dell’azione ostruzionistica delle due estreme, basata sul farisaico abuso della forma e della lettera delle procedure; e che detto dopo che la tattica sino ad oggi seguita, verrà per il gruppo Dc e quelli degli altri partiti democratici il momento dell’attacco, nel quale la grande maggioranza del paese ravviserà una doverosa iniziativa per la salvezza del suo libero regime democratico. Il presidente del Consiglio, ricordate le drammatiche esperienze del Partito popolare di fronte alla difficoltà di formare una maggioranza che esprimesse un governo, ha dichiarato che la Dc, partito di vaste riforme sociali, se vuole conservare il suo carattere e la sua efficienza di forza politica di centro, deve avere la libertà di movimento, bisogna quindi salvare la democrazia e nell’ambito della democrazia assicurare lo sviluppo della Democrazia cristiana che, anche con questa legge, dà esempio di essere un partito cattolico che vuole attivare il suo programma di giustizia sociale in un regime di libertà per tutti. Il presidente del Consiglio ha concluso esprimendo la sua certezza che il gruppo Dc della Camera porterà vittoriosamente a termine questa battaglia per la difesa dei supremi valori spirituali e politici del popolo italiano. 