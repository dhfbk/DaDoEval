Riferisce sull’ordine dei lavori della Costituente: venerdì si comincerà la discussione sull’imposta patrimoniale! Il Governo dovrà rispondere alle interrogazioni sulle richieste degli statali. Una discussione generale finanziaria non potrà essere evitata. Non è però possibile che il Governo non tenga in essa una condotta solidale. Ne uscirebbe indebolita anche la situazione finanziaria. Occorrerebbe una base anche più larga di adesione sulle misure che si debbono prendere per sostenere la finanza e la moneta dello Stato. Come già disse alla radio l’altro giorno – prosegue il Presidente – è opportuno e necessario ottenere il consenso e la collaborazione di uomini i quali non rientrano attualmente nella compagine governativa . L’atteggiamento di riserva o di ostilità dell’Avanti! e dell’Unità al suo discorso gli fa ritenere l’opportunità di affrontare decisamente il nodo della questione. Oggi, è vero, egli non è più un ottimista; vede scuro nella situazione; teme si possa andare verso l’abisso finanziario e mentre si discute di elezioni o di scuola il Paese si va staccando da noi. La Costituente va alla deriva e il Governo non esercita alcuna influenza sulla determinazione e sull’andamento dei suoi lavori, mentre essa sta creando difficoltà all’approvazione di provvedimenti decisi dal Ministero. D’altra parte, l’Assemblea Costituente è impegnata a terminare il suo lavoro per la Costituzione entro i limiti di tempo legislativamente stabiliti. Una proroga arbitraria sarebbe pericolosa. Ritiene inoltre che sarà difficile non accedere alla proposta di referendum sulla Costituzione ove questa continuassead essereapprovata pezzo per pezzo con pochi voti di maggioranza. Insomma egli non si sente di tirare avanti in questa situazione in cui sembra che il Paese e molti esponenti politici non pensino che alle elezioni. Il Presidente richiama alla considerazione dei colleghi la questione delle richieste degli statali. Il Tesoro non ritiene accettabile la richiesta della applicazione della scala mobile agli stipendi degli impiegati dello Stato, che importerebbe un onere di circa 100 miliardi. Propone di rispondere alla Assemblea che il problema sarà trattato nella discussione generale finanziaria. Intanto, su questa il Governo non può avere che un atteggiamento unico, solidale. Se non siamo d’accordo è meglio saperlo prima: non è possibile trovarsi in contrasto all’Assemblea. Bisognerà, se d’accordo, cercare che anche i gruppi parlamentari governativi assumano un atteggiamento conseguente. Così potremo sperare di avere una favorevole conseguenza sull’opinione pubblica. Se non riusciremo a questa conclusione, sarà il caso di vedere il da farsi. Prega tutti i ministri di esprimere il proprio parere. […] Contesta a Sereni sembrargli proprio che questi abbia letto il suo discorso solo attraverso i commenti degli altri, ma non nel suo testo . Egli [De Gasperi] in realtà ha difeso alla radio il Governo e l’opera di questo. Ciò premesso, conferma il suo pensiero, già manifestato al suo ritorno dagli Stati Uniti, sulla convenienza di allargare la base e la collaborazione al Governo. L’atteggiamento di qualche gruppo della maggioranza della Costituente nella campagna di Finocchiaro Aprile ha avuto penose e gravi ripercussioni nel Paese. Nella campagna elettorale siciliana il «blocco del popolo» ha stampato manifesti che accusano di affarismo e corruzione De Gasperi, Campilli e Mentasti . Vorrei sapere da Sereni con quale programma e in quale situazione pensa di affrontare le elezioni a ottobre quando fossimo precipitati nell’inflazione. Nel suo discorso radio concludeva esprimendo, in sostanza, l’opinione che sarebbe meglio avere nel Gabinetto rappresentanti delle varie forze e correnti economiche. Sarebbe utile, ad esempio, avere qui i rappresentanti delle due confederazioni. Una più larga collaborazione di politici e di tecnici e di forze economiche sarebbe certo utile al Paese. Esprime francamente dubbi e dissensi che l’istituzione dei «consigli di gestione» possa in questo momento favorire la ripresa economica. Delle forze economiche dobbiamo tenere conto anche nel Governo. Perché l’Avanti! oppone i «quattordici punti» di Morandi ai problemi del Tesoro ed a Campilli? Conferma la sua piena ed assoluta fiducia nella onestà e nella competenza e capacità del ministro del Tesoro. […] [La seduta, sospesa alle ore13.00, riprende alle ore 17,15]. Desidera rettificare impressioni erroneamente diffuse sull’America. È antistorico che un Governo di sinistra in Italia otterrebbe miglior trattamento dagli Stati Uniti, come si disse, ad esempio, nella lotta elettorale in Sicilia. La situazione interna oltreoceano si è anzi maggiormente orientata verso destra con la vittoria elettorale dei repubblicani. Utile sarebbe la costituzione di un comitato tecnico-economico italoinglese. Ritiene non facile la missione del «compagno» on. Lombardo in America. Non è opportuno comprometterlo dipingendolo come uomo di sinistra o sollevando eccessive speranze su quanto, in materia di prestiti, potrà ottenere. Se noi potessimo dare in Italia un senso di una reale maggiore unità, anche la missione Lombardo sarebbe facilitata. Se riuscissimo ad attenuare le critiche così clamorose della opposizione di destra imbarcando a bordo qualche uomo di detta corrente, la cosa riuscirebbe utile anche sotto questo aspetto. L’America vuole trovare in noi «la stabilità democratica». Il direttore della «Fiat», ing. Valletta, mi ha confermato questa impressione. Ecco perché ritengo utile e necessario di imbarcare nel ministero qualche elemento tecnico-finanziario delle destre. Legge sull’Avanti! il manifesto socialista del 1° maggio , rilevando tutta la sua ingiustizia e inopportunità agli effetti della collaborazione e della tranquillità necessarie alla ripresa economica del Paese. […] Fa presente che il prestito di 100 milioni di dollari consentitoci dagli Stati Uniti è fatto con riferimento ad attribuzioni ad imprese private e non allo Stato. Occorre che questi Comitati precisino la necessità dei vari gruppi della produzione cui il prestito debba essere attribuito. […] Fa presente che la richiesta della Confederazione Generale del Lavoro per gli statali comporta l’applicazione della scala mobile prevista per i salari degli impiegati privati anche agli stipendi degli statali. Inoltre, si riserva di prendere in esame le particolari richieste della Confederazione stessa. Questo è l’inizio della nuova corsa agli aumenti delle spese e all’ascesa dei prezzi. La interruzione dei servizi pubblici costituirebbe un grave colpo alla autorità ed al credito dello Stato. Sul tavolo è la questione dei magistrati per i quali la Commissione della Costituente ha proposto più ampie concessioni. La questione più preoccupante è quella della applicazione della scala mobile agli statali. […] Esaminiamo quello che possiamo concedere, e concediamolo. Resistiamo, invece, a quelle richieste che importano nuovi gravi oneri per lo Stato, anche se la Confederazione del Lavoro fa pressioni e dichiari di non essere in grado di tenere testa all’agitazione. Lunedì o martedì faremo all’Assemblea le nostre dichiarazioni in proposito, dopo aver esaminate le nostre possibilità. 