È doveroso che l’Ufficio centrale per le Nuove Provincie prenda subito una decisione definitiva riguardo alle ex guardie di finanza. Un agente o funzionario dello Stato con 250-300 lire mensili è oggi, a Trento, condannato a morir di fame. C’è poco da discutere. L’U. C. ha anche riconosciuto la necessità di provvedere ed ha preparato già fin dall’agosto un progetto di sistemazione, il quale, aprendo l’adito per la maggior parte delle ex-guardie ad avanzamenti, ne migliora sensibilmente lo stipendio. Non c’è bisogno quindi di andare alla cerca di nuovi milioni o di affaticare il Ministro del Tesoro con gravi richieste. La cosa è fatta, decisa. Ma perché allora non la si annunzia formalmente al personale e non si applicano i miglioramenti? Perché – come appare dalle comunicazioni pubblicate dall’on. Degasperi – manca ancora il visto di un commissariato, quello di Trieste. Lo si è sollecitato, ripetutamente e telegraficamente, ma non viene ancora. Intanto gl’interessati hanno perduto la pazienza e la fiducia. Già, anche la fiducia, perché essi ragionano così, e si capisce che ragionino così: Com’è possibile che un ritardo burocratico debba causare un tale prolungamento delle nostre sofferenze? Che a Roma non abbiano il potere di ottenere un rapporto da un’autorità subalterna? C’è da dubitarne. Evidentemente si vuole tirare innanzi, gabellarci ancora con le chiacchiere. Il ragionamento non corrisponde ai fatti, perché sui propositi dell’U. C. le informazioni sono troppo certe, per dubitarne; ma chi si vorrà meravigliare se in basso, avvezzi a vedere nello Stato una macchina in ordinata funzione e a trovarvi anche la necessaria energia, specie quando si tratta di imprimere nella massa del personale l’orma di una volontà superiore, si è increduli di fronte a questo sterzare della macchina, quando si tratta di accelerare un miglioramento? Hanno perso così la fiducia e la pazienza, e parlano di sciopero. Ma ne parlano forse con voluttà rivoluzionaria e con quella provocante spavalderia socialista che vede nello sciopero una festa trionfale e vi assapora un’umiliazione della borghesia? No, ne parlano con rassegnazione. Sono uomini d’ordine, avvezzi alla disciplina, con una profonda coscienza del dovere. Ricorrendo allo sciopero, si rassegnano a seguire l’andazzo dei tempi, si adattano quasi alla tattica governativa la quale in questo triste dopo-guerra è sembrata voler arrivare a siffatta dottrina: Dare, non vi posso dare, ma posso lasciarmelo strappare. Mettetemi in una situazione, da dover decidermi per forza, e poi mi deciderò. Ebbene l’Ufficio centrale ha il dovere imprescindibile di agire questa volta e di agire, anche senza rispettare tutte le istanze. Esso può deliberare, senza attendere più oltre. Ne ha anzi il dovere, perché il provvedimento che si invoca è giustificato e dall’Ufficio stesso riconosciuto come improrogabile, ne ha il dovere, perché almeno questa volta deve dimostrare che lo Stato è più suscettibile al ragionamento che alla pressione di manifestazioni illegali. Ne ha il dovere, perché il movimento delle ex-guardie trascinerà con sé quello dei funzionari in genere. La «Federazione del pubblico impiego» si è dichiarata solidale,e la solidarietà verrà scontata con un atto formale anche se i nostri impiegati sentono una profonda ripugnanza a interrompere, fosse pur per poche ore, la loro bella tradizione di disciplina e laboriosità. Consideri la cosa con ponderazione il Governo; non faccia getto così facilmente di una tradizione che in altre regioni cercherà invano di ritrovare. E poi si sa come e quando s’incomincia, non si sa come e quando si finirà. La macchia d’olio si allarga. Serpeggia tra i funzionari ex gestioni un profondo malcontento. Gli stipendi sono ora divenuti troppo bassi. Sono ancora quelli dell’anteguerra. Il caroviveri non può riempire la falla. La sistemazione trova enormi difficoltà. I postelegrafonici dovettero battersi nella commissione un mese intiero, senza raggiungere una sodisfazione. Non ne muoviamo rimprovero all’U. C., il quale anzi fu ai nostri delegati di valido aiuto, ma il fatto è che gli impiegati ex gestioni hanno l’impressione di essere rinserrati entro un cerchio di ostilità. Bisogna uscirne, bisogna decidersi. In seguito all’intervento delle organizzazioni dei funzionari, si sono nominate le Commissioni di sistemazione per le varie categorie. Bisogna spicciarsi, bisogna che le commissioni si radunino e che ancor prima di entrare nel labirinto della sistemazione, venga rapidamente provveduto ad un aumento mensile. Del fermo proposito di ciò fare o, in quanto non è di sua competenza di ciò avviare, l’U. C. è chiamato a dar subito prova patente. Dal punto di vista dell’equità, nell’interesse dei principi d’ordine, nell’interesse stesso dell’amministrazione noi facciamo vivo urgente appello perché questa prova venga subito data, incominciando dagli agenti e dai funzionari della ex guardia di finanza. 