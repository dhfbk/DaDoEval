Ricapitola la situazione. Il governo non può contare per ora sull’apporto di altri partiti. Sotto questo profilo non ci sarebbe motivo di una crisi ministeriale. Pensava di poter far fronte ai desideri della maggioranza con un rimpasto. Sono sorti però fatti nuovi che consigliano di rivedere la situazione di tutto il gabinetto. Raccomanda ai colleghi di esprimere in sintesi il loro parere. […] Gonella ha troppo esaltato la sua arrendevolezza verso i direttivi dei partiti. Non è esatto. Sono stati i gruppi a chiedere di intervenire nelle decisioni. Accenna all’indisciplina del gruppo democristiano. È opportuno metterlo dinanzi alle sue responsabilità. Il capo dello Stato non può che affidare l’incarico al leader di maggioranza, che, oltretutto, è confortato da un voto di quasi tutti i gruppi parlamentari che hanno approvato la politica generale del governo. Si rende conto che un rimpasto comprendente otto o nove portafogli sarebbe molto vasto. La crisi è irrazionale ma se viene imposta ai gruppi parlamentari. Anche la stampa favorevole al governo ha un orientamento che stimola la reazione dei gruppi parlamentari. Il presidente della Repubblica lo ha pregato di evitare la crisi, ma dopo gli ultimi avvenimenti non sa se sia sempre dello stesso avviso. Conclude dichiarandosi favorevole alla crisi. Non crede che Gonella o Campilli possano garantire una idonea soluzione fuori della crisi. Ha esagerato nel consultare i gruppi parlamentari, ma è necessario un nuovo governo che dia sicurezza per i venti mesi che ancora rimangono dell’attuale legislatura. Si recherà da Einaudi e farà presente che ritiene la crisi la forma migliore per risolvere la situazione. [Il ministro Segni domanda se l’apertura della crisi renda improbabile il successivo reingresso nel governo del Ps(siis) e del Pli. Dopo alcuni interventi, replica il presidente del Consiglio]. Non è possibile fare previsione. Non dubita che la procedura sia legale. D’altra parte la crisi offre i suoi lati buoni: viene a smentire che la maggioranza sia sempre prona al governo. […] Legge una bozza di comunicati di carattere interno per il capo dello Stato. […] Non è possibile aprire un conflitto con i gruppi parlamentari, altrimenti non sarà possibile costituire un nuovo governo . 