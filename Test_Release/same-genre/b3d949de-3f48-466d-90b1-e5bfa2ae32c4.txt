«Gli elettori hanno però oggi in mano argomenti che provano loro quanto valore abbiano i fuochi di paglia dei clericali, i quali hanno aggiunto un nuovo anno ai parecchi che già conta la loro proposta d’un migliore e più moderno regolamento elettorale (provinciale)». (Alto Adige, 16-17 nov 1910). Con queste parole l’Alto Adige riassumeva giorni fa il suo pensiero e accusava i cristiano sociali tedeschi e i popolari italiani di avere nuovamente frustrata la riforma del regolamento elettorale della Provincia. Con quanta ragione, può giudicarlo chiunque lesse il discorso sul bilancio dell’on. Gentilini, il quale – senza trovare contraddizione – espose le cose come veramente stanno; e tale giudizio non potrà che venire confermato dalle relazioni apparse a suo tempo nella stampa sulle sedute della commissione per la riforma elettorale. La riforma elettorale nell’ultima sessione dietale Ma l’Alto Adige specula sulla corta memoria dei suoi lettori e ha grande fiducia nel gioco dei bussolotti. Per quanto i conti siano sbagliati, non sarà male cogliere l’occasione di mettere un’altra volta in luce la questione e mostrare al pubblico donde vengano gli impedimenti. La commissione elettorale nelle sedute dell’ultima tornata dietale decise che fossero ridotti alla metà i mandati del grande possesso ecclesiastico e del grande possesso fondiario, che fosse abolita la curia del censo e che in suo luogo subentrasse una curia popolare nella quale dovevano avere diritto di voto tutti i censiti e tutti quelli che, pur non pagando alcuna imposta diretta vantassero la dimora di tre anni in un comune della provincia. Qui fu dove scoppiarono le difficoltà . Dapprincipio i rappresentanti dei tedeschi nazionali e dei conservatori avevano dichiarato di essere, per conto loro, d’accordo coll’abolizione della curia del censo e coll’introduzione di una nuova curia popolare; solo riguardo alla dimora il mandatario dei tedeschi nazionali, il d.r Wenin, vicepodestà di Innsbruck, dichiarò, insieme cogli italiani, di volere un termine più breve. Il voto fu però soltanto personale. Il d.r Wenin, l’ab. Zeicher, e il de Pretz si riservarono di interrogare in proposito i loro clubs e di dare in seguito la risposta definitiva. La discussione e la deliberazione dei clubs mutò improvvisamente e radicalmente scena. Mentre ai 14 ottobre tedeschi conservatori e tedeschi nazionali avevano rilevato i lati buoni della proposta accennata e vi avevano data la loro adesione, ai 18 dello stesso mese, dopo essersi affiliati coi loro colleghi, la fecero a brani e la respinsero con raccapriccio ed orrore. Ai tedeschi conservatori e nazionali si aggiunge il rappresentante dei liberali italiani, d.r Stefenelli, che dichiarò non poter egli acconsentire all’abolizione dei privilegi del censo, non venendo aboliti anche quelli del gran possesso . Egli aggiunse però dell’altro, riuscendo così a trovarsi in perfetta armonia col blocco tedesco conservatore liberale e rivelando il vero motivo dell’opposizione alla curia popolare, come già avevano manifestato Zeicher e Wenin. I liberali confessano di essere minoranza anche nella città Quale è desso? È detto in poche parole. Non si vuole che nei luoghi più grossi i cosiddetti rappresentanti del censo e della cultura vengano sopraffatti dai non censiti. In modo speciale i liberali tedeschi, che di ciò non fecero alcun mistero, non vogliono perdere la rappresentanza di Innsbruck alla Dieta, come già l’hanno perduta al Parlamento; e temono che, quand’anche il diritto di voto venga limitato per i non censiti a quelli soltanto che dimorano in un comune almeno da tre anni, tuttavia ciò basti per mettere i liberali delle città in minoranza ed escluderli dall’assemblea provinciale. A tanto siamo giunti dopo tante pretese e dopo tanta boria dei liberali che intendono – a Innsbruck e altrove – di spadroneggiare, nei municipi maggiori! Siamo giunti al punto ch’essi stessi confessano di essere una minoranza che si mantiene al potere con vecchi e ristretti sistemi elettorali, ultimo scudo, estrema risorsa rimasta contro l’incalzante onda popolare; e confessano di essere una minoranza non solo di fronte a tutta la massa dei cittadini, ma perfino di fronte al numero che rimane dopo aver escluso dal voto tutti quanti non risiedono nel comune almeno da tre anni! Non è vero che questi boriosi signorotti, avvezzi a sputare sentenze e calpestare dalle colonne del loro foglio tutti quei poveri mortali che non la pensano a modo loro; non è vero che questi boriosi signorotti potrebbero disporsi più modestamente e riconoscere che è passato il tempo che Berta filava? Ma tant’è: essi non sanno rassegnarsi a riconoscere che il mondo va innanzi; non sanno rassegnarsi a credere che oggi giorno non si può più parlare a nome del popolo nel momento stesso in cui si esclude il popolo dal diritto di voto o lo si considera come qualcosa di inferiore e trascurabile. Benché da ricchi despoti siano diventati poveri pezzenti, tuttavia hanno tutta l’alterigia del mendicante spagnuolo che chiede l’elemosina col sussiego e la posa di chi pretende il suo... Quando si dice le illusioni ottiche!... Non si voleva però creare un casus belli che avrebbe mandata la riforma a rotoli; e quindi – visto che il suffragio liberale è la morte dei liberali, i quali solo per figura retorica parlano a nome del popolo e del paese – si avanzò da parte dei cristiano sociali, l’idea di creare nelle città una curia privilegiata del censo, composta dagli elettori del primo e secondo corpo comunale, oppure d’introdurre nelle curie popolari cittadine la rappresentanza proporzionale. L’appetito dei liberali: città e campagna Ma anche con ciò i liberali non si dichiararono contenti. Essi non volevano una rappresentanza proporzionale; volevano il privilegio, e si richiamavano, a tale scopo, alle grosse imposte che pagano le città allo Stato e alla Provincia. Sempre democratici, non è vero? questi signori! I cristiano sociali rispondevano: che gran parte delle imposte che figurano a nome della città, sono pagate dalle ferrovie, dalle banche e dalle casse di risparmio che ivi hanno la sede. Or non è vero che i cittadini non sono né in tutto, né nella massima parte i cittadini? E non è vero che i depositi delle casse di risparmio provengono per grandi importi dalla campagna, mentre invece gli utili netti affluiscono alle casse municipali? E non è vero che le banche hanno nella campagna una fortissima clientela? Perché la sede delle ferrovie e degli istituti di credito è nelle città, non vuol già dire che i loro affari provengano né esclusivamente né prevalentemente dalle stesse; ed è anche per quella parte di operazioni che tocca ai cittadini in ragione del commercio e dell’industria per le imposte che commercio e industria versano alle casse pubbliche, c’è ancor molto da discorrere. E infatti è ben vero che secondo il podestà di Innsbruck (grosso negoziante di panni e proprietario d’un albergo) i contadini non sono consumatori, ma soltanto produttori; è ben vero che secondo lo stesso podestà, i contadini pesano sulle città e sulla provincia come un passivo; ma altro sono le chiacchiere dei liberali, tronfi di se stessi, altro sono i fatti positivi e reali. Giacché se i contadini e in genere la campagna non dovessero ritirare dai centri tanti cibi, tante stoffe e tanti strumenti di lavoro, come vivrebbero i grossisti nelle città? Disse molto bene alla Dieta un contadino tedesco, rispondendo all’on. Greil: «Signor podestà, che farebbe il negoziante di panni senza la clientela campagnola?». E il Greil intese bene la lezione e nella palinodia che cantò ventiquattr’ore dopo ch’era uscito in battaglia coll’aria di ammazzasette e fracassamondo, mitigò, non senza impaccio, la sue fanfaronate. E a ragione, poiché se la campagna è il più forte cliente ordinario delle città, essa con ciò viene a pagare una bella proporzione delle imposte cittadine, essendo risaputo anche dai sordi e dai ciechi che il commercio e l’industria riversano le loro tasse sugli avventori, rincarendo i prezzi: cosa che l’agricoltura ben di rado è in grado d’imitare. Che se le città si appellano ai guadagni che ritraggono dal concorso dei forestieri dall’estero, questo, come dice il nome, è un provento che capita precisamente dal di fuori e che viene loro procurato dalle attrattive della campagna, giacché non pare che le cime incantevoli, le folte boscaglie, le cascate meravigliose, le nevi perpetue alberghino nella cinta delle città. C’è dunque da fare una bella tara ai colleghi, anzi a se stessi, poiché naturalmente l’elogio delle città in loro bocca finisce sempre così: «Noi siamo il fior fiore di questi luoghi fortunati; noi il censo, noi la coltura, noi il progresso: dunque tocca a noi un privilegio nel regolamento elettorale»! Nella pretesa di questo privilegio – designato più volte da loro stessi con tale nome nudo e crudo – i tedeschi liberali si incocciarono tanto da chiedere per le città e per il loro partito un aumento considerevole di voti; tanto in senso assoluto quanto in senso relativo. L’arenamento della riforma. I socialisti tedeschi contro i tedeschi nazionali E qui fu dove arenarono le sedute per la riforma elettorale. Già da parecchi giorni la questione fra cristiano sociali e tedeschi liberali formava l’oggetto principale dei discorsi nei corridoi e nei privati convegni e teneva sottosopra gli animi e produceva l’ostruzione dei tedeschi liberali nella commissione del bilancio. L’on Gentili, affiatatosi colle parti interessate, credette bene di porre fine a tale stato di cose, invitando la commissione elettorale ad affrontare apertamente la questione. Allora i tedeschi liberali chiesero che si lasciasse tempo ai partiti per intendersi, e così fu fatto, sospendendo le sedute della commissione. Il risultato delle trattative fu che i partiti si allontanarono ancor più. I tedeschi liberali chiesero in iscritto un numero esorbitante di rappresentanti delle città, tanto da ridurre i rappresentanti della campagna a un valore minore del presente; i cristiano sociali risposero in piena Dieta che la campagna non solo non rinunzia ad avere la metà dei mandati dietali come al presente, ma che vuole migliorare la sua posizione, acquistando le metà più due; e così fallì un’altra volta il tentativo della riforma elettorale provinciale. I cristiano sociali – forti nell’aver sostenuto un suffragio popolare contro il privilegio – convocarono a Innsbruck un grande comizio pubblico, al quale intervennero numerosi anche i socialisti, e l’effetto fu che questi dichiararono che la prossima volta non avrebbero più fatta la dimostrazione per la riforma elettorale dinanzi al palazzo della Dieta, ma un poco più in giù, dinanzi al Municipio, dove comandano i liberali tedeschi in grazia d’uno statuto che affida l’amministrazione cittadina a chi raggiunge nei tre corpi comunali la semplice maggioranza relativa. Come si vede, lo scoglio della riforma elettorale provinciale, è la lotta fra le città e la campagna, lotta che nei tedeschi ha raggiunto un’acutezza da noi affatto sconosciuta. La lotta fu rinfocolata dal Greil col suo discorso sul bilancio; discorso nel quale il rappresentante e podestà di Innsbruck trattò la campagna da sfruttatrice delle città e la accusò di gravare sul bilancio, mangiandosi le entrate che vengono dalle città. Prescindendo dalla falsità e irragionevolezza di tali accuse, esse non contribuirono certo a pacificare gli animi. I rappresentanti dei comuni rurali tedeschi si dimostrarono irritatissimi delle spavalderie e delle offese del podestà di Innsbruck e non le dimenticheranno facilmente. La questione del Trentino. Il gioco dei liberali italiani Per ciò che riguarda il Trentino, le cose stanno diversamente. L’on. Bertolini, nel discorso sul bilancio, rilevò che non sarà impresa difficile l’accordo fra città e campagne nel nostro paese; e da ciò non vi è che da prendere grata notizia. Egli trasse però argomento dalle difficoltà della riforma elettorale provinciale, per giustificare il ritardo della riforma elettorale nelle città. La Dieta, egli disse, è come una madre: le città sono come i figliuoli e non sta bene che i figliuoli vogliano precedere la madre e andarle innanzi. «Quanta modestia!» interruppe un deputato popolare. Stando alle dichiarazioni dell’on. Bertolini i cittadini di Trento dovrebbero dunque aspettare un bel po’, prima di salutare un regolamento elettorale che riduca i privilegi della minoranza liberale e dia il voto a chi finora non ha altro diritto che di pagare imposte esorbitanti. I cittadini di Trento, sì aspramente e provocatamente torteggiati, dovrebbero aspettare che finisca la lotta tra i tedeschi nazionali e i cristianosociali, prima di veder riconosciuto il diritto ad amministrare i loro denari e la loro città. Stridente ingiustizia! L’ingiustizia diventa tanto più stridente, inquantoché il regolamento elettorale provinciale assicura anche adesso una rappresentanza nella Dieta alle minoranze liberali che – benché minoranze – governano e sgovernano i municipi; mentre i regolamenti elettorali delle città con proprio statuto non assicurano alle cosidette minoranze – che sono tali solo per le restrizioni del diritto di voto – nessuna rappresentanza. Ma così la va in questo basso mondo. Dove sono legalmente e realmente la minoranza, i liberali strepitano per avere un maggior numero di mandati; dove sono legalmente – cioè secondo l’ingiusta legge presente – ma non realmente la maggioranza puntellata da antiquati ed odiosi privilegi, ivi i liberali non vogliono cedere e approfittano delle beghe fra tedeschi per negare il voto e il mandato ai loro connazionali. Tutto ciò per amore alla patria terra e ai loro fratelli, che desiderano stretti in un fascio a promuovere il bene comune! Non è vero? E all’ingiustizia si aggiunge magari la calunnia e lo scherno, accusando gli altri del proprio giuoco, cioè di un doppio peso e di una doppia misura! Eh; se il pubblico fosse ancora così minchione! 