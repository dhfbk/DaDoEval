Leggiamo nel «Temps» , giunto oggi, che la stampa italiana si dimostra oltremodo soddisfatta del trattato di Versailles, perché vi trova riaffermato il principio del fronte unico economico, giacché al capitolo «riparazioni» si tiene conto anche dell’Italia, la quale nutriva in tale riguardo gravi preoccupazioni trovandosi essa di fronte ad un nemico, spezzettatosi in sei piccoli stati. In verità di tale soddisfazione noi non abbiamo visto traccia nella stampa nazionale, se si toglie qualche rilievo per la partecipazione dell’Italia alle forniture del carbone. Il principio è bensì espresso con sufficiente chiarezza, ma la mancanza di qualsiasi chiave nella ripartizione, la quale è rimessa in fondo al periodico benvolere degli alleati, è tutt’altro che rassicurante. Ma supponiamo pure che una chiave sia stata oramai stabilita e che venga resa nota solo più tardi: è chiaro tuttavia che non si può trattare se non di un parziale acconto. Per nulla il ministro Crespi non ha intonato quel significante preludio che a pagare l’indennità austro-ungarica, secondo l’Italia, devono venir obbligati tutti gli stati successori della vecchia monarchia. Ciò vuol dire che l’ora della resa di conto per l’Italia viene appena nel momento in cui i delegati austriaci arrivano a Saint Germain. Vi giungono appunto oggi per cui non sarà fuor di luogo di accennare qui fuggevolmente alla lista delle riparazioni che riguardano in particolare il nostro paese. Anzi tutto gli abitanti delle terre redente hanno un cumulo di crediti legali da far valere in confronto della massa austro-ungarica: e sono i crediti derivati da requisizioni non pagate, da forniture o mano d’opera prestate all’erario civile o militare, non liquidate, da sussidi o indennizzi dovuti per le leggi sul sussidio ai richiamati, per la legge profughi ed internati e per la legge sulle prestazioni militari . Di questi crediti molti sono accertati, molti altri in via di accertamento. Contrariamente a quanto hanno fatto le altre nazioni dell’Austria- Ungheria, gl’italiani non hanno presentato ancora la specifica dei loro crediti alla commissione centrale liquidatrice di Vienna, poiché il comitato di tutela, costituitosi a Vienna, ebbe, fino agli ultimi giorni, l’istruzione di mantenere un atteggiamento di riserva giacché gl’italiani redenti non appartengono ad uno Stato successore, ma ad uno Stato vincitore della monarchia asburghese, la quale è tenuta ad indennizzare l’Italia. Converrà quindi che questi crediti compaiano conglobati nel capitolo «riparazioni» ed a questo scopo statistico è stata appunto provocata la denuncia fatta in gennaio e febbraio. La posta più grossa sarà però rappresentata dai danni di guerra, il cui risarcimento viene calcolato non in base ad una legge austriaca, di cui, com’è noto, esisteva appena un progetto dell’apposita commissione parlamentare, ma nella misura prevista dal decreto-legge italiano che ha valore anche per le terre redente. Seguono le ripartizioni dovute per il riscatto dei prestiti di guerra austriaci, in tanto in quanto si possa ammettere che si trattò di prestiti forzosi e quelle già annunziate dal decreto sul cambio della corona per l’importo in più che il tesoro italiano dovette sborsare sopra il corso del mercato e che vorrà ulteriormente sborsare per onorare gli affidavit . Così tenendo conto anche del passivo patrimoniale di liquidazione che dovrebbe venir riversato sull’Austria-Ungheria (obbligazioni ed azioni ferroviarie, debiti provinciali ecc.) e delle spese d’armistizio (pagamento di sussidi e pensioni anticipate dall’Italia), già il Trentino solo dovrebbe comparire nel capitolo «riparazioni» con alcuni miliardi. Metteteci accanto le altre nuove provincie, aggiungeteci le terre liberate e applicate anche all’Italia il beneficio concesso agli altri alleati di aver rifuse le spese per il sussidio ai richiamati e per le pensioni militari e potrete farvi un’idea approssimativa di quello che saranno, sulla falsariga del trattato di Versailles, le richieste dell’Italia. Ora questa lista verrà presentata oggi al Dr. Renner , Lammasch, Schumacher e compagni, appena arrivati a Saint Germain? È facile prevedere la risposta dei rappresentanti la repubblichetta austrotedesca. Essi contesteranno semplicemente il debito e il titolo del debito. Il Renner dirà che la repubblica non è mai stata in guerra coll’Italia e che all’atto stesso della sua nascita ha ripudiato qualsiasi parentela colla vecchia Austria. Il Schumacher (caro quel consigliere aulico passato nel giro di pochi mesi dall’imperialismo del congresso di Sterzing al vilsonianismo più disinteressato!) aggiungerà che il Tirolo è ancora più repubblicano e più anti-austriaco del governo viennese. È vero che se ci fosse di mezzo soltanto codest’alibi dei responsabili della guerra, pochi rilievi storici basterebbero a sventarlo. Ma sventuratamente più forte delle sofistiche argomentazioni dei tedeschi è la realtà: erede o no del vecchio impero, questo è certo che il nuovo Stato tedesco con 7 milioni di abitanti non è in grado di pagare i debiti e le riparazioni dovute dall’Austria- Ungheria. Converrà quindi addivenire per forza alla formola Crespi: tutti gli stati successori sono obbligati a garantire colle loro rendite e coi loro patrimonio il pagamento delle riparazioni dovute all’Italia. Su tutti questi stati dev’essere concessa all’Italia un’ipoteca di primo rango, analoga a quella imposta alla Germania. Sarà possibile un accordo tra gli alleati per questo principio, specie in confronto della Boemia e della Polonia? Se ciò sarà raggiungibile è certo che potrà avvenire solo a condizione che per qualcuno degli stati successori il principio non rappresenti che un’affermazione teoretica. E dato che il principio dell’ipoteca comune venga accolto, per l’esecuzione potrà l’Italia ricorrere all’accettazione di boni, com’è previsto per la Germania, pagabili in rate periodiche da prestabilirsi? Il caso qui è ben diverso ed anche il meccanismo per l’esecuzione dovrà essere molto più complicato. Si tratta di un’ipoteca la quale è imposta su rendite di stati non ancora regolarmente costituiti e su di una massa patrimoniale comune, di cui non s’è potuta fare ancora la valutazione (in Austria a differenza dell’Italia non esisteva un bilancio patrimoniale) e molto meno una ripartizione con criteri accetti a tutti gli interessati. L’Italia dovrà quindi, come abbiamo accennato ieri, intervenire ufficialmente e con mano forte nella liquidazione dell’Austria-Ungheria. Frattanto sarà necessario che per tutti i crediti delle terre redente in confronto della massa austro-ungarica venga nominata una commissione la quale giudichi e liquidi inappellabilmente. Se fossimo rimessi coi nostri crediti legali alle commissioni internazionali di Vienna, la «riparazione» seguirebbe appena quando il torto sarebbe irreparabile. 