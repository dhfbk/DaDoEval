Sono sicuro che gli interpellanti non attenderanno da me questioni giuridiche sulle singole impugnative o sugli articoli dello statuto o sul modo in cui vennero applicati. Si tratta del passato; e mi pare che si sia un po’ esagerato nell’esprimere allarme, quasi che il governo voglia abolire lo statuto e cerchi di paralizzare la attività legislativa della regione. In fondo, dal 28 maggio ad oggi la regione ha emanato ventidue leggi, di cui ne è stata impugnata una sola, la legge del 5 ottobre 1949, n. 3, riguardante la proroga per la concessione di terre incolte; e questa è stata impugnata proprio da un punto di vista giuridico, ritenendosi tale argomento di competenza del governo centrale; punto di vista che si può discutere, ma per il quale evidentemente militano delle ragioni almeno tecnico-giuridiche. Non si è fatta questione, quindi, di merito, tant’è vero che il ministro dell’Agricoltura, che è un ministro sardo, presentava contemporaneamente al Consiglio dei ministri e, quindi, alle Camere una legge di simile contenuto sulla proroga delle concessioni di terre incolte. Che questa proroga dovesse essere fatta dallo Stato e non dalla regione, per fortuna, per le conseguenze di cui si tratta, non è molto importante; l’importante è che la legge esista e che venga applicata. Resta la questione giuridica da discutere e qui l’obiezione degli onorevoli interpellanti si fa più grave; essi dicono: il governo non ha diritto di impugnativa fino a quando non entrerà in vita la Corte costituzionale. Ma in tal caso il governo attualmente non potrebbe mai opporsi a qualsiasi decisione dei governi regionali; ciò significherebbe che dovrebbe essere applicata indipendentemente da qualsiasi controllo o obiezione prevista dallo statuto stesso. Si tratta di uno statuto di fatto di cui il governo non ha certo colpa; se la Corte costituzionale non è ancora entrata in funzione la colpa è di tutti e di nessuno. Il governo, comunque, ha presentato un apposito progetto di legge fin dal luglio 1948, ma esso, discusso e approvato dal Senato, è tuttora davanti alla Camera dei deputati e dovrà poi ancora tornare all’approvazione del Senato. Ci sarebbe qui da allargare il lamento e la deplorazione a tutta una situazione, della quale avrà colpa anche il governo, ma per la quale ci dobbiamo battere certamente il petto un po’ tutti; è una situazione forse indipendente dalla nostra volontà: la congestione legislativa, il troppo da fare. Quando mi avete fatto, in forma molto gentile, del resto, rimprovero di non essermi interessato direttamente delle singole questioni, io ho avuto un risposta sola, umana: in un periodo di rinnovamento della legislazione generale, ma soprattutto in un periodo in cui il problema sociale generale, la disoccupazione, i problemi economici esigono tutta l’attenzione da parte degli uomini di governo e specialmente da chi lo dirige, ho la scusante che, dopo aver preso parte, credo in piena convinzione, alla costituzione delle regioni, non ho mai potuto seguirne il dettaglio dello sviluppo, ma mi sono fatto questa convinzione generale, che un certo periodo di assestamento è fatale. Non si possono modificare i concetti amministrativi di amministrazioni centrali, che hanno sempre seguito certe norme fondamentali, improvvisando duttilità di applicazione ad una legislazione decentrata. È difficile, ci vuole del tempo e della esperienza; il potere politico esiste appunto per piegare anche le resistenze opposte dalla prassi consuetudinaria dell’amministrazione. Non mi allarmo se qualche volta avviene che l’azione dello Stato vada troppo al di là nel frenare, tanto più che c’è stata e c’è tutta una parte dell’opinione pubblica che lancia grida di allarme dopo una qualsiasi disposizione che riguardi la regione e soprattutto quando si emanano quelle piccole leggi a cui ha fatto riferimento l’amico Lussu. Ad ogni modo, per quanto riguarda la legge oggetto delle interpellanze, c’è stato da parte del governo un rinvio, non un’impugnativa; il rinvio è stato lasciato cadere; quindi c’è stata una obiezione, una discussione, ma poi di fatto la regione ha potuto applicare le sue deliberazioni. Comunque, la questione è tutta qui: in assenza della Corte costituzionale il governo ha il diritto e l’obbligo di intervenire qualora creda che le norme dello statuto non siano applicate rigorosamente? Se voi affermate che fino a tanto che la Corte costituzionale non è costituita e non agisce, il governo è completamente disarmato, arrivate ad una conclusione di un’evidente e assoluta illogicità, una conclusione, direi, fatale per l’amministrazione della cosa pubblica. È certo che anche i rappresentanti delle regioni – e tanto più i sardi, che hanno dato all’Italia vasto contributo di sacrifici, di entusiasmo e di patriottismo – non intendono intaccare l’unità della patria, perseguendo un decentramento che, annullando il vincolo con il governo centrale, contrasterebbe con la fisionomia unitaria della Repubblica. Lo Stato stesso si sta rinnovando con provvedimenti e misure –quale ad esempio, la legge decennale per la trasformazione del Mezzogiorno, in via di elaborazione – che escono dai limiti della legislazione ordinaria per attuare i quali il governo si trova di fronte alla grave difficoltà di adeguare la struttura amministrativa e burocratica dello Stato a norme e strutture nuove. Pertanto non è da meravigliarsi se tale vecchia struttura amministrativa si trovi qualche volta in contrasto con la legislazione delle nuove regioni. Non trovo perciò motivo di allarme o di meraviglia per gli incidenti che sono avvenuti, perché penso che gli uomini siano sempre uomini. E se tutti, come per lo meno nella nostra maggioranza, saremo fedeli ai principi unitari dello Stato, troveremo il modo di collaborare assieme, anche se gli istituti non siano proprio chiari e facilmente dirimenti sotto certe questioni, ed anche se le singole leggi possano, in qualche maniera, deviare dalla linea fondamentale che si dovrebbe seguire. Ad esempio, per la legge, cui si è accennato, concernente la proroga per le terre incolte, si può benissimo sostenere la tesi che è una legge che tocca il diritto di proprietà privata, e quindi una materia che spetta allo Stato e non alla regione di trattare. Viceversa, se si vuole interpretarla nel senso generale della competenza agricola, si può anche sostenere l’altra tesi. Comunque, quando avremo un corpo deliberativo giurisdizionale imparziale, ci adatteremo tutti alle decisioni di questo organo, che sarà nel contempo l’organo dell’unità e delle autonomie. La mia parola, quindi, è una parola di collaborazione, di sincera adesione non solo alla forma, non solo alla sostanza dello statuto, ma soprattutto alla realtà politica, che esige questa collaborazione. Sarebbe del resto un errore ignorare che molti, in Italia, sono contrari alla regione, e molti sono allarmati, considerando negative le esperienze della regione in Sicilia e in Sardegna. Certo le esperienze del passato dovranno servire per usare le opportune cautele nel futuro. Comunque, la regione è un fatto; le regioni a statuto speciale esistono e il governo ha non solo il dovere di non inceppare il loro sviluppo, ma ha l’obbligo di aiutarle e di assisterle; esse però non debbono dimenticare che senza l’aiuto e l’assistenza del governo non potrebbero sussistere. Di tale necessità di collaborazione reciproca fra le regioni a statuto speciale ed il governo si è avuto un esempio in occasione della elaborazione delle norme di attuazione dello statuto della regione sarda, adottate dal Consiglio dei ministri con la presenza dello stesso presidente della regione, nella maggioranza delle quali sono ricorrenti le formule: «d’intesa con lo Stato», «di conserva con», «assieme a». E non si è trattato soltanto di parole; dietro le parole c’è la sostanza delle cose. Si faranno, quindi, di certe amministrazioni, organi comuni a tutti e due, Stato e regione, restando salve le rispettive competenze. È chiaro che diversamente non è possibile andar d’accordo: si tratta degli stessi uomini, degli stessi organismi, delle stesse reticenze, della stessa legislazione generale, della stessa origine e della stessa finalità. È impossibile dividere nettamente in modo che veramente le regioni possano camminare per conto loro e lo Stato per conto suo, e ci vuole assolutamente il senso di collaborazione. Direi che anche i parlamentini delle regioni hanno il dovere, forse ancor più del Parlamento centrale, di badare piuttosto a quello che unisce che a quello che divide. È impossibile che le regioni si sviluppino, si assicurino e si consolidino e soprattutto che sopiscano gli allarmi che vengono dall’opinione pubblica – e si tratta, a volte, di allarmi che vengono da un senso legittimo di unità e anche da preoccupazioni di carattere finanziario – è impossibile che ciò avvenga senza un senso unitario dello Stato, che si deve manifestare anche nei momenti di conflitto – ce ne possono essere, di conflitti, e ce ne sono stati, naturalmente in forma legale – ma allora, proprio in quel momento, i deputati regionali hanno il dovere – come ho il dovere io, rappresentante del governo – di non acuire il conflitto, di non cercare, nella interpretazione forzata di un articolo di statuto, ragione di un irrigidimento e quindi di un inasprimento della situazione. Poiché esigenza fondamentale della collaborazione fra Stato e Regioni è quella che l’attribuzione dei poteri alle regioni stesse non comporti un aumento delle spese generali, si rende indispensabile, perciò, servirsi, nel massimo numero dei casi, degli stessi organi, anche se tutto quello che verrà delegato alle regioni e che autonomamente, per statuto, è e sarà di loro competenza, dovrà essere fatto secondo le direttive date dalla regione, mentre quanto è riservato allo Stato dovrà essere fatto per lo Stato e secondo la volontà dello Stato. Non si può dar luogo a dannose e costose duplicità. Questo è il problema principale e più grave: e si tratta di un problema di collaborazione, di sincerità, di coscienza dei reciproci diritti e doveri. La soluzione del problema regionale non sarà data da un inasprimento dei rapporti con il governo centrale, mantenendo presente che la Costituzione non concepisce affatto forme separatistiche o federalistiche e mirando al rafforzamento ed allo sviluppo unitario della Repubblica. (Applausi). Ora, in Repubblica non ci sono molti legami, al di fuori della coscienza della democrazia, della coscienza della fraternità popolare: se ci manca questo, è inutile sperare da statuti o da formule o da norme una soluzione che non può essere altro che quella dell’accordo e dell’unione. In questo spirito, dettato da fedeltà alla Costituzione ed alle autonomie, il governo intende soprattutto fare appello alla collaborazione delle regioni impegnandosi per parte sua a dare tutta la propria opera per lo sviluppo delle nostre istituzioni democratiche. (Vivi applausi dal centro e dalla destra). Il collega Carboni ha chiesto quali provvedimenti intenda prendere il governo per stabilire il riparto della imposta generale sulla entrata tra lo Stato e la regione sarda. Posso rispondere che, in relazione alla disposizione contenuta nell’articolo 38 del decreto 19 maggio 1949, contenente recenti norme di attuazione dello statuto speciale per la Sardegna, si addivenne l’anno scorso ad un accordo tra l’amministrazione regionale e il ministero del Tesoro per la determinazione della quota della imposta generale sull’entrata da devolvere alla Sardegna, in applicazione dell’articolo 8 dello statuto sardo. In questo articolo 8 è previsto che, tra le entrate della regione, deve comprendersi una quota dell’imposta predetta da determinarsi preventivamente, per ciascun anno finanziario, tra Stato e regione. Mentre le trattative erano in corso, il consiglio regionale sardo ha approvato il bilancio regionale per l’esercizio 1950, includendo fra le previsioni dell’entrata il 90 per cento dell’imposta netta; il governo fu costretto a rinviare il bilancio, facendo presente che la regione non era autorizzata a fissare di sua iniziativa la quota di sua spettanza, e ciò a prescindere dal fatto che, dovendosi, in base al decreto legislativo 26 marzo 1948, devolvere il 10 per cento ai comuni sardi, lo Stato avrebbe di fatto ceduto il gettito totale del tributo. Il presidente della giunta regionale chiese telegraficamente che il governo autorizzasse la promulgazione onde evitare una paralisi nelle riscossioni e nei pagamenti, e il governo si affrettò a concedere il proprio assenso nella intesa che praticamente dovesse considerarsi sospesa la previsione relativa all’imposta sulla entrata, essendo necessario svolgere trattative per giungere ad un accordo con lo Stato. Mi auguro che fra breve possa raggiungersi un accordo. Anche qui, innegabilmente, se avessimo avuto un lungo periodo costituente e in esso ci fossimo potuti occupare di tutto il problema delle norme di applicazione, avremmo trovato la soluzione finanziaria più opportuna e sarebbero già stati risolti e fissati certi termini sulla ripartizione delle entrate. Quando si pensa che tutto il grave problema dei tributi locali è tuttora in attesa di una regolamentazione precisa, perché il disegno di legge presentato dall’onorevole Vanoni è giacente, da parecchi mesi, davanti alle Camere, senza che queste abbiano tempo di occuparsene, si può scusare anche l’amministrazione dello Stato se procede con lentezza quando si tratta di problemi fiscali che impongono parecchio studio e ponderazione. Quindi, vorrei pregare l’onorevole interpellante di non dedurre da questo ritardo, che si potrebbe dire fatale, una animosità e una ostilità preconcetta da parte del governo, e vorrei d’altro canto fare un appello a tutti i parlamentari perché la legge sui tributi locali, che è una delle leggi che principalmente possono illuminare sui rapporti finanziari presenti e futuri fra Stato e regioni, a statuto sia speciale sia ordinario, venga esaminata ed approvata al più presto possibile, nell’interesse generale del paese. Con ciò ritengo di aver soddisfatto, nei limiti del possibile, le richieste degli interpellanti. Mi perdoni l’onorevole Mastino se io, non giurista, non entro nei dettagli giuridici: non potrei, evidentemente, che ripetere tesi gia preparate e già applicate da parte degli organi esecutivi. Ma, anche se fossi stato un giurista ed un avvocato, avrei preferito esaminare il problema, piuttosto che da un punto di vista strettamente giuridico, da un punto di vista più umano e generale, perché la sostanza è nella buona volontà e nel desiderio di mutua fiducia che anima il governo, così come gli organismi regionali. (Applausi dal centro-destra). […] De GasPeri. Mi limiterò a poche dichiarazioni tranquillanti, almeno per ciò che riguarda le nostre direttive e circa il nostro buon volere. Circa i princìpi dell’applicazione dello statuto e circa, direi, la naturale forza evolutiva delle regioni ho già detto una cosa che si potrebbe ripetere sulle vie; chiunque potrebbe farlo anche senza conoscere addentro il problema. Le istituzioni non si creano semplicemente con statuti, ma si pongono in essere secondo la sincerità e l’onestà dell’applicazione delle norme esecutive: questo il governo ha il dovere di compiere ed ha la buona volontà di dimostrarlo. Ho dichiarato di prendere impegno in questo senso, di dimostrare questa buona volontà, e credevo che i rappresentanti che sono qui mi avrebbero dichiarato, come aveva inizialmente dato l’impressione l’amico Lussu, di non occuparsi di questioni di partito in merito alle amministrazioni regionali; invece ho sentito l’amico Lussu cadere nella solita passione, che si comprende in un uomo di battaglia, e prendere atteggiamenti che si riferiscono all’attività regionale di partito. Ora, alla mia parola di buona volontà, devo aggiungere quest’altra parola, più che come presidente del Consiglio, come colui al quale si è riferito parecchie volte l’onorevole Lussu, e cioè il vecchio commilitone della battaglia per le autonomie, ancora convinto, in linea generale, che essa sia giusta e che vada condotta, sia pure con prudenza, fino alla fine. Non posso, non devo dunque che ripetere che la strada per arrivare a tali autonomie, è quella della collaborazione, della conciliazione, della pazienza nello sforzo di assestamento. Un senso meno conciliante e più combattivo, da qualsiasi partito venga (indipendentemente dalla buona volontà, che è l’atteggiamento del governo e che io vi ho assicurato), potrebbe rendere difficile, se non compromettere, tutta la costruzione autonomista delle regioni, sia di quelle con statuto autonomo sia di quelle a statuto normale. 