Ogni qual volta durante questa guerra mi sono alzato in piedi in questa Camera come rappresentante del Trentino, ho sentito nel mio animo la voce ammonitrice della coscienza che mi gridava: Come puoi, prendendo la parola dalla tribuna parlamentare, fare credere a te stesso di essere un libero rappresentante di un libero popolo, mentre in realtà il tuo popolo vive in schiavitù politica e tu stesso a mala pena godi degli elementari diritti di cittadino? Soprattutto come puoi partecipare a questa discussione delle popolazioni austriache sulla guerra e sulla pace e sul loro futuro destino politiconazionale, senza esporti al rischio che ciò che tu dici venga sentito soltanto come l’espressione avvilita e opportunistica di una situazione di costrizione e, dall’altro lato, che ciò che tu non dici venga interpretato come mancanza di una precisa idea sull’avvenire nazionale del tuo popolo? In realtà, signori miei, questo dibattito parte da un falso presupposto, cioè che si possa condurre una discussione sul dilemma libertà politica o tirannia, mentre la prima è tenuta in catene dalla seconda. Questo falso presupposto è stato alimentato dal presidente del Consiglio dei ministri , quando egli ci ha attirati a discutere sul diritto di autodeterminazione dei popoli, come se questo principio per il governo stesse veramente in discussione, come se la oligarchia militare fosse in disarmo e l’autocrazia attendesse soltanto i risultati concreti delle nostre consultazioni, per poi dimettersi subito. Ognuno sa però che così non è. Per i signori al banco del governo il diritto all’autodeterminazione rappresenta tutt’al più una libertà relativa che si adegua alla momentanea situazione con la riserva dell’assolutismo; per il potere realmente governante, ma al di fuori del Parlamento, il diritto all’autodeterminazione è soltanto un cattivo slogan dell’Intesa, contro il quale bisogna combattere con tutte le armi della «vecchia tradizione austriaca». Un esempio tipico addirittura classico di questa doppiezza, di questo metodo ipocrita è dato proprio da come è stata trattata la questione tridentina immediatamente prima e dopo lo scoppio della guerra. Tempo dopo è stato reso noto a tutti con la pubblicazione del Libro rosso austro-ungarico che il governo austro-ungarico nell’inverno e nella primavera 1915 aveva condotto lunghe trattative con l’Italia sulla questione delle compensazioni secondo l’articolo VII del trattato della Triplice Alleanza e che alla fine da parte del conte Buriàn fu avanzata anche una formale offerta che riguardava soprattutto il nostro paese . Ebbene, il Trentino, «les districts qui forment ce qui s’appelle communément le Trentino», come scrive il conte Buriàn in una sua nota, fu esplicitamente o implicitamente in primo piano delle trattative per almeno quattro mesi. In tutto questo tempo è venute in mente al governo comune o a quello austriaco, almeno quando si trattava di definire l’estensione e il momento preciso della cessione, che questi «districts» erano abitati anche da uomini e che questi uomini avevano eletto dei deputati? Sorrido ancora quando penso a quel giornalista americano − credo che appartenesse a un gruppo di testate favorevole alle potenze centrali −, il quale nel periodo critico venne a Trento e mi domandò quali dichiarazioni avremmo fatto noi deputati della regione al governo su tale questione. Quando io risposi che non sapevamo nulla e che non dovevamo sapere nulla, la cosa parve a lui talmente paradossale, talmente inconcepibile che non riusciva a riprendersi dallo stupore. Due epoche, due mondi si fronteggiavano. Ma che cosa avrebbe potuto dire quell’americano se fosse venuto a sapere che alcuni deputati erano sì stati informati, ma non i rappresentanti della popolazione in questione, del cui destino si stava trattando , bensì i rappresentanti della nazione dominante, i quali dovevano poi esprimere la loro opinione sul futuro della nazione dominata. E come si sarebbe egli meravigliato se avesse saputo che, oltre a questi riguardi per la suscettibilità del dominio straniero, ebbe un suo ruolo anche la preoccupazione che − come risulta dal Libro verde italiano − il principe Bülow espresse al ministro Sonnino che Sua Maestà l’imperatore d’Austria avrebbe potuto perdere il titolo di conte del Tirolo? [Ilarità] Tutte queste erano piccolezze in confronto a ciò che doveva accadere dopo la rottura con l’Italia. Allora sì che abbiamo veramente visto la più coerente applicazione del diritto alla autodeterminazione nazionale! Deputati che avrebbero dovuto avere un ruolo del tutto passivo vennero mandati permanentemente in esilio, i rappresentanti della classe intellettuale, innanzi tutto il vescovo principe, vennero arrestati ed internati. Centinaia di insegnanti e di funzionari pubblici furono sospesi e processati, si presero ostaggi, e entrò in azione una tale dittatura militare come nessuna provincia italiana aveva conosciuto, neanche ai giorni dell’Haynau. A questo proposito non voglio ripetere cose che già sono state dette. Le forze militari vi attuarono sistematicamente un preciso programma. Il programma era il seguente: eliminazione dell’elemento italiano. I metodi erano militari, il programma era però di lunga data; è il programma dell’orientamento radicale tedesco del popolo tirolese. Noi lo conosciamo già da prima e finché eravamo in piedi lo combattemmo con le nostre forze congiunte, impedendo che fosse applicato in pieno. Ma ora che siamo stati abbattuti dal pugno militare, ci risuonò nuovamente nelle orecchie come un ululato di guerra dai boschi di Teutoburgo. «Diventare tedeschi o sparire» si diceva al congresso di Vipiteno in occasione della fondazione del Tiroler Volksbund, «Nessuna autonomia, nessuna amministrazione autonoma, nemmeno la più moderata, ma servi in eterno», ci è stato gridato nella dichiarazione costituzionale dei partiti della Dieta tirolese. Eppure, signori miei, considerate questo: questi italiani, contro i quali si scatenò l’ira persecutoria, erano pure italiani austriaci, dai quali Macchio era stato incaricato di dichiarare a Roma «que le Gouvernement Impérial Royal veillera tout particulièrement à la sauvegarde de leurs intérêts nationaux». Questa popolazione, alla quale viene imposta adesso con mano violenta la scuola elementare tedesca, è pur sempre la stessa alla quale il barone Macchio aveva promesso quell’università italiana, per la quale il barone Hussarek stesso era preoccupato di trovare una degna sede a Vienna durante le trattative con l’Italia. Questi soldati di lingua italiana che vengono ora vilipesi, maltrattati, degradati e messi in compagnie disciplinari sono pur sempre gli stessi dei quali Buriàn aveva detto al duca di Avarna , il 15 marzo: «ils se battent vaillement pour l’intégrité de la Monarchie». Perché questo brusco cambiamento? Non ci è dovuta nemmeno una risposta formale. Dalle redazioni tirolesi ci è stato gridato: «Ora non dobbiamo più avere nessun riguardo per l’Italia!». Non so se i politici di Innsbruck abbiano riconosciuto il significato di questo monito. Esso non voleva dire però nulla di meno di quanto segue: voi italiani in Austria siete come tali messi al bando, un piccolo frammento di popolo che è condannato a sparire sotto la pressione della nazione più forte. Tutto quello che noi vi abbiamo dato, tutto quello che vi abbiamo promesso lo è stato solo in considerazione della vostra nazione unita in uno Stato potente. Con riguardo all’Italia voi potete raggiungere qualcosa, senza l’Italia per voi non esiste alcun diritto nazionale, nessuno sviluppo politico. Questa è, Eccellenza, applicata alla nostra situazione, il vero insegnamento che il governo lascia dedurre dalla sua politica e dalle sue azioni, con una logica dal suo punto di vista sorprendente. E se noi dovessimo distaccarci da questa unione statale, allora il governo e i partiti tedeschi dovrebbero chiedere alla loro coscienza se non hanno fatto tutto il possibile per renderci più facile questo passo. Se non vi fossero altre ragioni, sarebbe questa politica stessa che si sarebbe incaricata di assegnarci nelle grandi questioni decisive per il destino del nostro popolo il posto di osservatori impotenti. E così sarebbe nella logica della mera situazione politica che noi rinunciassimo in maniera assoluta a comparire in questa sede. Ma non si tratta soltanto dei diritti politici del nostro popolo; questa guerra dalla durata terribilmente lunga ha messo in dubbio anche l’esistenza del nostro popolo. Noi dobbiamo adoperarci per salvare il nostro popolo, facendogli superare questa crisi esistenziale; e allora voglio tentare di rivolgere a coloro che hanno in mano il potere un ultimo appello. Signori miei! Dei circa 350.000 trentini che attualmente vivono entro i confini austriaci, circa 300.000 si trovano nella linea del fuoco o immediatamente dietro il fronte; i rimanenti vivono in comuni stranieri o in baracche nelle retrovie. Conosco le loro condizioni, ho fatto loro visita in Valsugana dove, con enormi sacrifici personali e mettendo a rischio la loro stessa vita, tentano di liberare il terreno rimasto incolto per tre anni dalle erbacce e dal materiale bellico residuo. So che in Vallagarina conducono una misera esistenza nelle cantine, so che nella zona di Trento debbono coltivare i loro campi con il fucile in spalla per difendere i prodotti dalle rapine dei soldati, so che nelle Giudicarie e a Primeiro la fama è un’ospite fissa di ogni focolare domestico, so che in tutte le altre zone, oltre a tutte le altre conseguenze della guerra, grava direttamente il peso immane di due armate che rubano in parte i magri prodotti dei campi (in un comune della Val di Fiemme fino al 40% della raccolta di patate), o fanno orrendamente salire i prezzi attraverso in contrabbando e il baratto, contendo i viveri alla popolazione civile. Una parte minore di questa gente vive nelle zone interne e colà vi sono distretti nei quali la questione esistenziale non è molto evidente, ma in molti altri ho constatare con orrore che bambini e vecchi muoiono in progressione spaventosa, che fiorenti ragazze in gran numero portano nel loro petto il germe della morte e che le altre per il pane quotidiano debbono addirittura combattere con la popolazione locale Questo è oggi il popolo trentino. Non più un popolo, ma la rovina di un popolo, membra sparse di un organismo in agonia. Mi rivolgo ai signori del governo e grido loro: «Ecce homo!» Guardate in che condizioni si trova oggi il tanto discusso Trentino, guardate voi tirolesi tedeschi come appare in realtà il tanto odiato Welschtirol; guardate voi burocrati della persecuzione come i tanto sospettati irredentisti si possono dare daffare; guardate infine dittatori militari come il paese è ormai dissanguato e rispondetemi apertamente e schiettamente: ha ancora senso cacciare come cani arrabbiati questi esseri umani così tormentati dalle preoccupazioni della pura esistenza, perseguitare questi affamati con evacuazioni politiche e esili, con processi pazzeschi, vessarli con ogni sorta di violente misure poliziesche e militari? Mi appello non soltanto al vostro cuore dal punto di vista dell’umanità, mi appello anche alla vostra ragionevolezza e dico con la massima schiettezza: se il Trentino apparterrà all’uno o all’altro Stato ormai questo lo decideranno le armi. Noi «non combattenti» non potremo esercitare alcuna influenza su tale questione, e ciò che a tal riguardo fermenta nel cervello di un trentino è almeno sino alla conclusione della pace totalmente irrilevante. Perché gli organi di governo esauriscono i loro scarsi talenti e sprecano il loro tempo nella più esatta vivisezione della psiche trentina, perché ricercano ovunque sentimenti infidi e traditori; perché continuare ancora a gettare uomini in prigione, a tenerli lontani dalle proprie case a languire? A che cosa serve tutto ciò? Se avremo presto la pace, allora si deciderà a chi andrà questa regione. Se verrà ceduta all’Italia, temono forse i signori persecutori che non avranno fatto abbastanza in questo campo per meritarsi una lapide di ferro alla memoria? E se tutto dovesse rimanere come nel passato, credono forse che in seguito non avranno la forza di spazzare via con la scopa di ferro tutto ciò che a loro non aggrada? In questo momento però la fame e la comune umana miseria dovrebbero imporre anche a colui che odia più selvaggiamente una specie di «tregua Dei». Debbo tuttavia anche riconoscere che nelle lontane regioni della monarchia, lì dove i trentini si presentano come profughi, non soltanto nei distretti slavi, ma anche in quelli nazionali tedeschi dell’Egerland, si sono spesso fatti valere anche presso gli organi di governo solo punti di vista umani. Era però sufficiente che la Cancelleria provinciale di Innsbruck − così io chiamo la luogotenenza − in seguito ad un qualsiasi avvenimento e con qualsiasi pretesto mettesse bocca in una questione di profughi in Boemia, Moravia oppure nella bassa Austria, per farci sentire la rude e crudele mano delle beneamate autorità patrie. I nostri insegnanti debbono languire come profughi chissà dove, mentre i figli dei profughi senza scuola si inselvatichiscono da tre anni, perché la Cancelleria di Innsbruck si è opposta all’assunzione di questi insegnanti. Se fuori le cose stanno così, si può ben immaginare in che modo sentiamo questa morsa nel paese stesso. La Cancelleria di Innsbruck, dove i legami tra l’arbitrio militare, le tendenze nazionali tedesche germanizzatrici e la limitata miopia politica tirolese si sono intrecciati in un costante filo conduttore politico, questa Cancelleria di Innsbruck dovrebbe una volta fermarsi davanti alla nostra miseria e smettere di intervenire chirurgicamente su mezzi cadaveri. Che smettano di spingere alla carestia, con i loro figli, poveri insegnanti elementari che hanno dedicato tutta la loro vita per una somma irrisoria alla nostra gioventù, che smettano di impedire il ritorno in patria degli esiliati, che smettano di sovraccaricare i capitani provinciali con i loro decreti presidenziali su controlli politici e su misure repressive, mentre fuori nell’anticamera la popolazione affamata grida per avere pane! Ma ha tutto ciò politicamente un senso? Osservato da un punto di vista sociale non è un delitto contro l’umanità che proprio nel momento della più grave miseria, che reclama una riunione di tutte le forze, le classi dirigenti che un tempo costituivano la spina dorsale della nostra società, siano sistematicamente tenute lontane da ogni attività sociale e caritativa? Parlerei volentieri in questo contesto di un processo militare di massa che pende sul paese ormai da dieci mesi, senza in realtà essere portato a termine e che, secondo informazioni sicure, minaccia di diventare uno dei più grossi scandali della giustizia militare . Oggi non lo faccio ancora, perché dubito della ragionevolezza e della lungimiranza di coloro che hanno intentato questo processo e temo per le persone colpite quanto potrebbe loro derivare dal senso di giustizia di costoro. Se mi dovessi sbagliare, se fra loro vi fossero uomini di cuore e di mente, i quali avessero il coraggio di compiere un’opera di giustizia, allora anche questo mio breve appello non sarebbe stato vano. Ma anche Sua Eccellenza, il presidente del Consiglio dei ministri, avrebbe personalmente occasione di compiere un atto di riparazione. Fu lui che come ministro dell’Istruzione si incaricò di coprire col manto della ipocrisia giuridica un atto arbitrario del potere militare nei confronti del vescovo principe di Trento. Come complice egli conosce il caso nei dettagli. Egli sa che il vescovo principe ha insegnato soltanto: «Date a Cesare quel che è di Cesare, a Dio quel che è di Dio!». Una formula evangelica, signori miei, alla quale sono ricorsi come a un’ancora di salvezza gli insegnanti di religione nel periodo dei sovvertimenti politici, dalla rivoluzione americana fino ai giorni nostri, ogni qualvolta che i potenti esigevano dai popoli anche ciò che Dio ha riservato all’uomo libero. Eccellenza, questo è il Vostro peccato personale. Voi potete ancora pentirvi in articulo mortis e, per quanto è ancora possibile, riparare secondo tutte le regole del diritto canonico. Eccelsa Camera! Mi affretto a concludere. Forse il mio appello sarà inutile, forse si perderà in questa atmosfera di odio e di incomprensione. Se penso che noi stessi, che siamo chiamati a difendere la sorte del nostro popolo, noi deputati, siamo oggetto di quella stessa persecuzione che volevamo sapere di tenere lontana dalla nostra gente; se penso che poco tempo fa due capitani provinciali sono stati incaricati a mobilitare − invano − gli elettori contro il deputato Conci, mentre gli si voleva vietare ogni contatto con la patria negandogli il lasciapassare − una cosa simile è accaduta anche a me durante le ferie −, allora dubito molto che si dia ascolto alle mie parole . Ciò nonostante ho tentato, perché mi sembrava che fosse giunto il momento psicologico, in cui gli uomini, anche i più peccatori, sentono il bisogno di compiere un atto − come diceva il presidente del Consiglio − di riconciliazione. Forse, ho pensato, si avvicina il giorno in cui ci potremo nuovamente ricordare una iscrizione, ora sparita, sul nostro monumento a Dante. Questa iscrizione ha una piccola storia molto significativa per il momento che abbiamo attraversato, Quando scoppiò la guerra con l’Italia, l’esercito che entrò a Trento si trovava nello stato d’animo dei legionari di Mummio alla conquista di Corinto. [Ilarità]. Tutti i monumenti di poeti e artisti italiani dovevano sparire durante la notte; solo al grande e meraviglioso monumento a Dante non si osò avvicinarsi. Per molto tempo però si lavorò attorno a esso, e si videro molti scalpellini in uniforme militare che vi battevano intorno per settimane e settimane. Quando si allontanarono tutte le iscrizioni erano state cancellate, come era stato ordinato. Una di queste diceva: «Inchiniamoci italiani. Inchinatevi. stranieri. Deh, rialziamoci. affratellati nella giustizia». Vi prego di ascoltare come fosse innocente questa scritta: «Inchiniamoci italiani! Inchinatevi stranieri!E alziamoci affratellati nella giustizia!» Si è potuto cancellare questa scritta dal marmo del monumento a Dante, ma non dal nostro cuore. Oggi speriamo più che mai che il grande giorno della fratellanza dell’umanità fondata sulla giustizia non sia lontano. Abbiamo fiducia che noi − dato che abbiamo già citato Dante − «da questo inferno di orrore e di tormento» finalmente risorgeremo per approdare come il nostro divino poeta sull’isola della luce, davanti al mare aperto, sul quale si avvicinano gli spiriti cantando in coro: In exitu Israel de Agillo. Con quanto di quel salmo è poscia serillo! [Vivace applauso e battimani]. 