Quando il socialismo incominciò a diffondersi nel nostro paese, quando le sue violenze retoriche parvero trascinare molti, che pur non ne abbracciavano le dottrine, dalle colonne di questo giornale è partito più volte l’allarme. I quietisti però tra i buoni ci accusarono di esagerazione. Sarà, dicevano codesti saggi, sarà vero che in Francia, in Germania, in Italia, a Vienna il socialismo è movimento anticristiano, ma qui da noi è piuttosto una corrente superficiale, che non sconvolge né tocca l’intimo della coscienza popolare. Quanti in un breve giro d’anni avranno avuto occasione di ricredersi! Chi ha osservata la vita delle nostre classi operaie, se ha applicati i criteri che vanno, per giudicare un fenomeno collettivo, ha senza dubbio notato che lo scristianizzamento va di pari passo colla propaganda del socialismo. Del resto c’è qualcuno che s’è mai preso il disturbo di studiare la raccolta dei vari settimanali socialisti che in questi 15 anni hanno formato il pane spirituale degli operai? Anche non tenendo conto dei moltissimi numeri che vennero confiscati per oltraggio alla religione, si dovrà strabigliare innanzi a tutta codesta opera di corrosione e di demolizione dei più sani principi. Talvolta, a sbalzi noi abbiamo riprodotto qualche passo, qualche brano per documentare l’indirizzo di codesta stampa. Eppure il credereste? Ci sono state delle buone persone che l’hanno insistentemente sconsigliato, affinché non ne patissero scandalo i timorati. Ma in verità noi chiediamo: C’è o non c’è bisogno che noi abbiamo sempre vivo ed acuto il senso della realtà, qualunque essa sia e sovrattutto che non copriamo le piaghe del nostro paese con veli di una pietà menzognera? Quante volte non abbiamo sentito degli oratori citare con enfasi parole di offesa alla nostra fede, per provocare un senso di giusta reazione nell’animo degli uditori, ma abbiamo notato con meraviglia che erano citazioni d’altri paesi e di gente esotica! Antisocialismo d’importazione che era giuocoforza suscitare dapprincipio. Ma ora prendete in mano per esempio l’Avvenire del lavoratore, seguitene la pagina settimanale di «filosofia minima» e avrete una documentazione del materialismo e dell’ateismo socialista più efficace che tutte le citazioni di Engels o della Balabanoff . Meglio o peggio serviti sarete ancora se ricorrete al quindicinale sindacalista la Camera del lavoro. È in questi periodici che si rivela il pensiero vero del socialismo e che la sua propaganda si manifesta più efficace. Sono codesti gli organi dell’idea e gli educatori della coscienza socialista. Il Popolo è sovratutto giornale d’informazioni politiche ed è fatto in specie perché possa venir digerito dai borghesi. Ma codesti organi settimanali furono sempre i propulsori del progresso socialista nella coscienza popolare e i banditori delle organizzazioni. Le vittorie politiche del socialismo non sono che un corollario del lavoro di organizzazione e di pensiero. Ed è su questo che abbiamo sempre richiamata l’attenzione dei nostri amici. I cattolici trentini non devono fare come i borghesi liberali. Costoro si sono lasciati lusingare dal temperamento nazionalista di qualche intellettuale socialista e dalle simpatie di cronaca del giornale politico che porta nella testata l’epiteto di «socialista», ma non hanno avvertito che frattanto la massa operaia veniva educata ai principi internazionalisti dalla stampa sua, che legge. E mentre si sdegnano contro Pittoni, penano a differenziarsi dai suoi colleghi trentini. Eppure il movimento è sostanzialmente identico e le differenze sono accidentali. I cattolici, per conto loro non vogliono certo meritare il rimprovero di non aver saputo valutare la realtà della nostra vita sociale e politica. Noi abbiamo la ferma convinzione che il Trentino ed in modo particolare i centri in cui la vita sociale ha assunto forme economiche più moderne non possono venir mantenuti o riguadagnati al pensiero cristiano senza uno sforzo intenso, senza un’attenzione viva, senza un’applicazione organizzata con tutti i mezzi moderni di propaganda e di vita collettiva. Noi non parliamo qui né di elezioni né di politica, parliamo dell’indirizzo sociale e della concezione della vita. Vorremmo anzi che le elezioni si considerassero, come un sintomo più che come uno scopo e che in modo speciale nei giovani, quasi uccidendo in loro come desiderava l’Ozanam lo spirito politico mediante lo spirito sociale, si maturasse, al di là di ogni manifestazione politica, la coscienza di un grande dovere da compiere per salvare i destini del nostro paese. «È vero, il popolo francese è il più schiettamente volteriano, il più allegramente materialista, fra tutti i popoli d’Europa, ma è sempre l’antesignano dei nuovi tempi. La chiesa non può illudersi di riuscire sempre vittoriosamente a comprimere le moderne tendenze dello spirito ed a tener incatenato il progresso al passato. Per la via del popolo francese, si slancieranno, a dispetto di tutti gli anatemi e di tutti gli scongiuri del papato, le nuove generazioni in tutte le nazioni civili». (Avvenire del lavoratore, commentando le elezioni francesi) 