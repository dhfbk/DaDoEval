Non è venuto per senso di cortesia ma per un suo preciso dovere. Se sono mancati contatti, è dipeso da particolari esigenze della vita politica. Ringrazia della franchezza con cui si è parlato e dichiara che, contrariamente a quanto si è detto, egli è al corrente dell’opinione dei parlamentari. Purtroppo non possiede capacità illimitate e quando si tratta di tirare la «carretta» giorno per giorno, occorre talvolta superare difficoltà che impediscono i «colpi d’ala». Non tutte le soluzioni perciò possono essere ideali. Si dichiara non preparato a parlare della crisi, che sente già molto lontana: non sapeva che si sarebbe parlato di questo; altrimenti avrebbe portato con sé i suoi dossiers, che avrebbero testimoniato della sua azione determinata giorno per giorno anche da circostanze contingenti e mutevoli. Confessa che ogni volta che si trova di fronte alla crisi incontri di nuovo risorgenti difficoltà: in occasione dell’ultima, gli ostacoli sono stati maggiori del previsto, perché credeva che bastasse un rimpasto. Venendo a parlare del problema della disoccupazione, dichiara che esso è il fenomeno sociale più importante, ma non il più importante politicamente. Se esso potesse essere immediatamente risolto, sussisterebbe l’attuale stato di tensione. Cita come esempio le vicende della Sila per dimostrare che più il governo fa, in riforme ed opere nuove, più le sinistre si adoperano per contrastarle. Dichiara che la politica di un uomo saggio è quella di utilizzare tutte le circostanze per operare utilmente: di qui l’attuale grande impegno per gli investimenti. Durante la crisi si è chiesto il coordinamento ed egli si è sforzato di crearlo; si è criticato l’eccessivo numero di sottosegretari ed egli ha dimostrato che ciò non era esatto. Si dichiara contrario a riaprire il problema se sia costata troppo cara la collaborazione dei partiti minori. L’importante è di vedere quello che ora si può fare. Egli non vuole sottrarsi ad una giusta critica, anche perché egli stesso è abbastanza in grado di comprendere le sue deficienze e le sue limitatezze. Nessuno, comunque, può, sin da ora, anticipare delle conclusioni sull’attuale governo. Quanto alla critica della mancanza di contatti, lamenta la scarsezza di tempo che non consente di arrivare a tutto. Quindi le sue assenze non derivano da deficiente sensibilità parlamentare da parte sua. È il meccanismo parlamentare, strutturato sulle Camere, che non funziona, perché troppo complesso. Se fosse possibile, i membri del governo dovrebbero assistere molto più frequentemente alle sedute delle Commissioni. Difficilmente potrà essere realizzata la richiesta di discutere preventivamente con il gruppo i disegni di legge che il governo presenta al Parlamento. Anzitutto non c’è in Italia un governo d’Assemblea, in secondo luogo il lavoro legislativo si evolve troppo rapidamente. Pertanto ritiene praticamente inattuabile la proposta. Quanto alle direttive fondamentali della riforma fondiaria, esse furono delineate nel ’48 dal Consiglio nazionale , furono poi rivelate nell’«intervista di Pasqua» e presentate al dibattito della pubblica opinione. Infine il Comitato dei ministri che le ha elaborate ha spesso fatto dichiarazioni alla stampa. Da tutto ciò si trae la conseguenza che non si può parlare di sorpresa e di fatto compiuto. Ritiene invece molto utile che, nei limiti del possibile e in occasione di leggi importanti, i ministri abbiano scambi di vedute con i parlamentari. Però se si generalizzasse il sistema, si avrebbe il rovesciamento del sistema parlamentare. Durante i lavori della Costituzione, i dc hanno passato una crisi di ottimismo sulla natura degli avversari politici, comunque ritiene che forse non avrebbe potuto accadere diversamente. Del resto ciò ha anche dei lati positivi, perché in tal modo il governo ha il diritto di esigere ora la più scrupolosa osservanza della Costituzione stessa. Dà ragione a Lovera per le critiche fatte all’atteggiamento del governo circa la questione dell’amnistia: si giustifica però adducendo l’evolversi della situazione. Per quanto riguarda gli statali, egli ha esercitato le note pressioni sul gruppo senatoriale perché la sua idea era che non si dovesse cedere. Oggi però, di fronte alla delicatezza della situazione, ritiene che sia saggezza politica adattarsi alle circostanze. Quando il disegno di legge tornerà al Senato, egli assumerà su di sé la responsabilità delle contraddizioni governative. Circa la parità tra le due Camere assicura che di questo principio si terrà maggior conto. Riconosce la necessità di adeguare l’amministrazione dello Stato ai nuovi compiti, anche se ciò avverrà solo gradualmente. Si sofferma sul particolare problema della Breda. In base alle relazioni dei tecnici, si era venuti nella convinzione che non ci fosse più niente da fare per salvare questa società. Ma gli operai hanno seguitato ugualmente a lavorare e si è voluto che lo Stato pagasse, benché non si sia mai inteso che il bilancio pubblico si sobbarchi delle spese per industrie private. In seguito a pressioni locali, nel caso specifico, lo Stato ha dovuto parzialmente intervenire a mezzo dei finanziamenti ECA. Mentre si stava provvedendo in tal senso sono scoppiati gli incidenti dei giorni passati. […] Sostiene che si sarebbe dovuto ricorrere ai ministri competenti. Perché voler parlare per ogni circostanza al presidente del Consiglio? Per ciò che riguarda i problemi dell’ordine pubblico, dichiara che si è avuto un periodo di tolleranza perché di fronte alle richieste dei contadini, si sono cercati tutti i mezzi per risolvere socialmente e in modo conciliativo le vertenze. È stato bene che si sia tentato. Ora, dopo il tentativo fallito per la demagogia avversaria, il governo ha tutto il diritto ad usare la forza. Mostra la sua contrarietà per la frattura che talvolta si nota tra la necessaria severità della polizia e le decisioni successive della magistratura non intonate a questa severità. Termina facendo appello alla comprensione dei parlamentari verso lo sforzo del governo che, solo in Europa, sta facendo il grandioso tentativo di conciliare le riforme sostanziali di struttura con la creazione di uno Stato forte e democratico. (Vivi applausi). 