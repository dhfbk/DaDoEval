La Germania, organo di von Papen, stuzzicata dalle critiche della stampa cattolica francese ha risposto che, in fin dei conti, i cattolici francesi non hanno diritto di rimproverare ai cattolici tedeschi l’accettazione del totalitarismo nazionalsocialista, perché anch’essi hanno molte volte sostenuto governi anticlericali e perfino uomini di Stato che avevano partecipato alla persecuzione della Chiesa. I francesi rispondono che altro è appoggiare in un dato momento per ragione del male minore un governo, quale è risultato dalle libere elezioni parlamentari, altro è capitolare en bloc di fronte alle rivendicazioni del «dispotismo totalitario». I cattolici francesi hanno votato per un governo anticlericale ogni volta che il non farlo avrebbe favorita la soluzione peggiore, cioè il bolscevismo e l’anarchia; ma nello stesso tempo non hanno mai mancato di protestare contro la persecuzione e gli atti contrari alla giustizia. Perché, conclude la Croix , non separa la Germania la sua responsabilità dalla politica di persecuzione e dagli atti del presente governo? Questo riassunto della polemica che abbiamo riferito colle parole del Tablet , esigerebbe naturalmente a sua volta di essere completata con altre questioni pregiudiziali ed altre distinzioni. Se è vero che la Germania sostiene il governo hitleriano senza riserve, non è vero che altrettanto si possa dire dei vescovi e dei cattolici in genere. La dichiarazione elettorale del cardinale Bertram ha provocato le proteste di Göring; il comunicato dei vescovi bavaresi non poté comparire in nessun giornale e nel primo discorso dopo il plebiscito il capo del governo di Monaco Siebert si lagnò amaramente, che i vescovi si dichiarassero per il cancelliere solo bedingt, cioè condizionatamente, e che «nella seconda parte riprendessero quello che avevano concesso nella prima». «Vi mancava, aggiunse il ministro, quell’adesione cordiale e senza riserva che il nuovo Stato esige e deve esigere da tutti». D’altro canto è giusto attendere tempi più tranquilli prima di giudicare l’atteggiamento dei cattolici tedeschi. Gli arresti e le condanne recenti, il fatto che venne scovato dal museo della giurisprudenza perfino quel famigerato «Kanzelparagraph» che dai tempi del Kulturkampf nessun giudice tedesco aveva più applicato, la rivendicazione recente fatta dall’arcivescovado di Colonia perché alla stampa quotidiana cattolica venisse lasciato il diritto di vivere, sono sintomi gravi di una situazione, che non ha ancora raggiunto l’equilibrio. In tali condizioni il confronto fra il contegno dei cattolici francesi e quello dei tedeschi corre il rischio di risultare anacronistico. Continua in Francia il malessere costituzionale. Tardieu, difensore del liberalismo classico, conclude la sua campagna sull’Illustration con una carica a fondo contro lo «statismo» ch’egli vede specialmente nel potere dittatoriale dei sindacati, «i quali risuscitano, a vantaggio d’una minoranza di agitatori, le corporzioni del medio evo […] che la nostra rivoluzione aveva logicamente soppresso». Male ancora più grave è, secondo Tardieu, la degenerazione del costume politico. «Per aver misconosciuto questa grande verità che non esiste libertà vera senza autorità; per aver dimenticato la bella massima di Augusto Comte , che per l’uomo libero il più sacro dei diritti è quello di compiere il suo dovere, la Francia corre pericolo di essere dominata dalla forza. Né disciplina spirituale né disciplina morale; non vi è collettività che con siffatto regime possa resistere a lungo». «O riformarsi, o spezzarsi, ecco le due ipotesi per le nostre istituzioni»; e per scegliere fra le due, non è probabile che la Francia disponga d’un lasso di tempo molto lungo: «[…] En ce qui me concerne, mon choix est fait: il faut rétablir l’autorité pour sauver la liberté». Interessante è rilevare come questa critica di un liberale e, in un certo senso, di un conservatore, quasi combaci con quella che della presente situazione francese fa nella sua dichiarazione programmatica il nuovo partito socialista nazionale (Parti socialiste de France) . «Nell’Europa minacciata, proclamano costoro, non vi è posto per nazioni a cui manchi un governo forte, un’energia ad alta tensione». Il governo forte quindi, ma come? Qui Tardieu e i socialisti à la Renaudel divengono in adversas partes. «Costruiremo, dicono i socialisti, un nuovo ordine economico e sociale con la forza rinnovellata dello Stato democratico. Procederemo ad una prima sindacalizzazione della produzione, dello scambio e del credito»: «ossia, ribatterebbe Tardieu, ci vorreste salvare coll’étatisme e coi syndicats dictatoriaux, che risuscitano le corporazioni del medio evo! …». Una posizione intermedia assunsero i démocrates populaires nel loro annuale congresso di Limoges. «La nostra direttiva è – disse il segretario generale Raymond Laurent – di conciliare i due principi egualmente vitali della libertà e dell’autonomia nel quadro d’una democrazia popolare […]. È necessario modificare la Costituzione per dare al governo maggiore stabilità e agli organismi sociali e professionali maggior autorità dentro la nazione. Accanto alle Camere politiche vorremmo istituire delle Camere professionali, con poteri tecnici e normativi per le questioni economiche. Respingiamo tanto la vecchia economia liberale quanto l’economia diretta dallo Stato. L’economia nuova dovrebbe avere per base la professione ed essere organizzata da questa stessa in forza di accordi fra i produttori e gl’intermediari […] Molti partiti vanno ancora alla ricerca di una mistica (parola ora di moda); noi abbiamo la mistica della persona umana». Il rispetto alla persona umana non va confuso coll’individualismo ma esso basta per stabilire che lo Stato è fatto per la persona, e non la persona per lo Stato. A proposito sempre dello Stato, caratteristica per la mentalità inglese a cui è diretta, appare una pastorale dell’arcivescovo di Birmingham , che vediamo riprodotta nell’Universe: «Nessun dubbio – scrive l’illustre presule – che lo Stato guadagnerà più potere e più importanza, quanto maggiore sarà la decadenza della famiglia; e ciò avviene oggidì in Inghiltetra. Ma lo Stato e la società non sono identici […]. Presto o tardi, se la nostra nazione dovrà vivere, gli uomini politici si accorgeranno che lo Stato non può prendere il posto della famiglia né può fare senza di essa». L’entusiasmo e lo spirito di sacrifizio che spinsero i cattolici spagnuoli alla riscossa, la loro meravigliosa J.A.P. (Juventud de Acción Popular) che conta combattenti formidabili e martiri gloriosi, il magnifico auto da fé de las mujeres españolas destano l’ammirazione di quanti credono ancora nella bellezza e nella fecondità delle battaglie ideali. L’ondata non fu superficiale, ma scosse tutta la vita della nazione; tanto che essa coincide con una vigorosa ripresa dell’azione cattolica, e in modo particolare dell’organizzazione sindacale cristiana la quale in vivaci contraddittori coi socialisti va loro strappando il monopolio della rappresentanza operaia. Politicamente parlando tuttavia, la battaglia è appena cominciata. Si svolgerà ora un’azione parlamentare serrata che, per essere condotta a buon fine, esigerà molta dirittura, molta prudenza, grande acume. Per fortuna Gil Robles e gli uomini che lo circondano sembrano di questa tempra. Già il Debate si richiamava il 29 novembre all’insegnamento della Chiesa per respingere il consiglio reazionario della «politique du pire» ch’ebbe effetti così funesti in Francia, e per affermare che gli elettori avevano voluto in primo luogo ordine, pace e lavoro: il che non è raggiungibile senza un buon governo. Bisogna quindi rendere possibile la formazione d’un governo costituzionale, appoggiare cioè un governo di centro, pur senza parteciparvi. Gli amici portino pazienza, scriveva Gil Robles lo stesso giorno in un giornale di Salamanca: no es este el momento des las derechas! Soltanto in caso che la soluzione centrista si dimostrasse assolutamente inattuabile, Gil Robles assumerebbe il potere. La ragione è chiara. La destra sola non ha la maggioranza. Per ottenerla avrebbe bisogno di appoggi centristi ma questi potrebbero venir dati, soltanto a rischio di sollevare la questione del regime che la destra, per mantenersi unita, ha tutte le ragioni di evitare. Si pensa quindi ad un ministero Lerroux, appoggiato dalla destra. L’appoggio verrebbe dato a condizione che le leggi di carattere settario venissero attenuate nella loro applicazione, che dalla legge agraria venissero cassati i criteri sociali – i latifondi da parcellarsi venissero pagati al loro valore di mercato e non al valore catastale e le parcelle assegnate tutte a singoli campagnoli, non anche a comunità agrarie – ed infine che al movimento separatista venisse creato un diversivo in una legge per il decentramento amministrativo. Questo è il saggio ed intelligente programma dell’Acción Popular e, secondo Robles, di tutta la destra. I prossimi giorni ci diranno se il programma verrà accolto anche dall’altra parte o se l’alternativa: repubblica o monarchia, ovvero: sistema parlamentare o regime autoritario, non rendano subito necessario che ciascuno assuma il proprio colore politico. In quanto alla monarchia il capo dell’Acción Popular dichiarò al Petit Parisien che il suo partito, seguendo la direttiva della Chiesa, metteva in seconda linea la questione del regime ed accettava il potere costituito e in quanto al fascismo rispondeva che l’Acción Popular e la CEDA sono fondamentalmente «antiestatistas». La più importante novità legislativa dell’ultima quindicina internazionale è senza dubbio la presentazione in Italia della legge sulle corporazioni. Essa non contiene in verità tutto il piano di ricostruzione corporativa ed è piuttosto una legge che delega determinati poteri al governo. Appena dall’uso che il governo ne farà risulteranno in via di fatto la fisionomia e l’entità della soluzione corporativa italiana. I singoli articoli però contengono già gli elementi costitutivi di tutto l’edificio: 1) Le corporazioni verranno create dallo Stato il quale stabilirà la loro formazione e approverà con particolare decreto le designazioni delle associazioni sindacali in esse rappresentate. Lo Stato nominerà il loro presidente e sanzionerà con speciali decreti le loro deliberazioni; 2) Le corporazioni elaboreranno norme «per il regolamento collettivo dei rapporti economici e per la disciplina unitaria della produzione», ed avranno «la facoltà di stabilire tariffe per le prestazioni ed i servizi economici dei produttori che esplicano la loro attività nel ramo della loro competenza»; 3) La corporazione «dà parere su tutte le questioni che comunque interessano il ramo di attività economica per cui è costituita, ogni qual volta ne sia richiesta dalle pubbliche amministrazioni competenti»; ma il capo del governo può anche stabilire che le pubbliche amministrazioni debbano consultare le corporazioni. Oltre lo Stato, per decreto del capo del governo, potrà intervenire anche il partito, sia nel presiedere le corporazioni, sia nel costituire degli speciali comitati corporativi che il governo può chiamare in vita «per disciplinare l’attività economica riferentesi a determinati prodotti»: sarebbero queste le corporazioni per prodotto delle quali farebbero parte anche le amministrazioni statali e il Partito nazionale fascista. L’argomento rimarrà per lungo tempo all’ordine del giorno, destando l’attenzione del mondo internazionale . 