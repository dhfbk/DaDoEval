Mi pare che ci sia poco da aggiungere alle dichiarazioni fatte dal ministro della Giustizia. Sentiamo tutti l’impressione che suscita l’evocazione della tragedia nazionale che abbiamo traversato; sentiamo tutti che molto ancora ci sarebbe da dire, molto da giudicare, soprattutto molto da perdonare; ma sentiamo anzitutto il nostro sentimento di gratitudine, e il dovere di premettere ad ogni altra dichiarazione l’espressione della nostra ammirazione, del nostro riconoscimento a coloro che hanno combattuto in qualsiasi formazione per la liberazione, volontari o non volontari, e soprattutto per coloro che qui in Senato ci fanno l’onore di partecipare ai nostri lavori e che sono stati gli uomini che hanno diretto la lotta per la liberazione. (Interruzioni da sinistra). Non so per quale ragione da questa parte si interrompa. (Vivi rumori da sinistra). Proli . La gloria d’Italia sta in galera! (Rumori dalla destra). De GasPeri. Non turbiamo, onorevoli senatori, la serietà di questo momento. Non voglio polemizzare. Voglio solo riferirmi ad alcune affermazioni dell’onorevole Giua. Egli ha accennato all’amnistia e ha detto che responsabile di essa è tanto De Gasperi, come Togliatti. Senza dubbio! Ne assumo piena la responsabilità per quella parte che mi riguarda; credo che l’amnistia sia stata un atto di saggezza, credo che la Repubblica, credo che i vincitori avessero il diritto di correre questo rischio di fronte alla minoranza che era stata vinta, soprattutto perché si trattava di fratelli che bisognava riunire nella nazione; e a questo riguardo non faccio nessun rimprovero all’onorevole Togliatti e assumo piena tutta la responsabilità. (Vivi applausi dal centro destra). Mazzoni . È la lettera della legge che è sbagliata. De GasPeri. Con ciò non voglio difendermi da errori di misura e di tecnica; di errori ne abbiamo commessi tutti, ma lo spirito e il proposito della pacificazione è stato giusto e corrispondeva veramente ad una necessità, in un momento in cui lo Stato era enormemente debole e dovevamo superare, con uno slancio di generosità, le opposizioni che impedivano la unificazione e la ricostruzione del nostro paese. Credo che questa politica di pacificazione non debba essere abbandonata qualunque cosa avvenga; e con ciò riconfermo quello che dissi nella campagna elettorale e nelle dichiarazioni al Parlamento quando esposi i princìpi direttivi generali del governo. Ma, amici miei, non sbagliatevi a prendere il vostro atteggiamento e ad assumere lo schieramento contro il governo come se coloro che ieri si sono manifestati come avversari della pacificazione fossero avversari vostri, e non del governo. Se voi prendete in mano uno di questi giornali e leggete: «pensiamo che altre persone dovrebbero oggi sedere sul banco degli imputati quali responsabili del baratro in cui hanno precipitato l’Italia, persone che oggi siedono al governo e in Parlamento, continuando a vendere l’Italia allo straniero, ecc.»: qui è tutta una concezione che si svolge non semplicemente contro gli anti-fascisti, ma contro il governo, contro la liberazione, contro i nostri Alleati: è la rivendicazione di un mondo che francamente non possiamo ammettere. Una voce dalla sinistra. È il «Brancaleone»! De GasPeri. No, non è questo. Noi ci troviamo, quindi, di fronte ad un attacco che colpisce il governo della Repubblica. Abbiate la compiacenza di prenderne atto. In secondo luogo, quale rimedio soprattutto e quale scusa sorse per la nostra generosità? Questa; che noi crediamo di aver dato alla Repubblica democratica un governo forte. Noi crediamo d’aver talmente organizzato gli organi esecutivi dello Stato da impedire ogni pretesto per formare squadre d’azione, che si chiamino fasciste o con qualunque altra parola. (Vivi applausi dal centro e dalla destra). E credo che l’argomento principale di tranquillità contro ogni minaccia, è di sapere che il governo, e cioè lo Stato, è abbastanza forte per togliere a chiunque il pretesto di farsi giustizia da sé e di correre a rappresaglie. Questa è la differenza capitale che esiste tra oggi e il governo che fu alla vigilia del fascismo. Inutile che ripetendo l’antica frase si creda di trovare la stessa situazione. Oggi c’è un governo che si fonda su una larghissima base popolare e che è deciso a difendere la libertà a qualsiasi costo. (Vivissimi applausi dal centro e dalla destra). Permettete, egregi colleghi, di aggiungere che intendiamo difendere la libertà contro chiunque attenti alle istituzioni democratiche; e qui sta la nostra forza, anche contro coloro che vorrebbero riorganizzare il fascismo o riprendere il tentativo del 1922. E, aggiungo ancora, che l’altra soluzione precipua, l’altra condizione, direi, essenziale della difesa e della garanzia di consolidamento dello Stato democratico è l’indipendenza della Magistratura. Io so, e mi pare di avervi accennato qui un’altra volta, che è facile, in un disegno di legge o in una legge, stabilire l’indipendenza della Magistratura in confronto del potere esecutivo o di qualsiasi altro potere: è più difficile creare l’indipendenza della Magistratura in confronto dell’ambiente che la circonda, del clima in cui vive, e questo è costume, soprattutto; non attendete dal governo quello che esso non può fare. La sua parte dovrà farla, ma ciò è soprattutto un problema di costume; dipende dalla stampa, dipende dagli uomini, dal coraggio civile di coloro che partecipano alla vita pubblica. Bisogna che in questo senso non ci siano teorie come quelle a cui mi pare abbia accennato l’onorevole Giua, il quale mi sembra che ad esse un pochino indulga quando si lagna che la Magistratura sia avulsa dall’ambiente attuale, non si sia adeguata, ecc. ecc., contro le quali affermazioni l’onorevole Conti, a ragione, ha protestato e polemizzato. Io comprendo quello che vuole dire l’onorevole Giua: dirò che lo comprendo anche per una certa esperienza personale, perché io ho capito, in certi momenti, che cosa vuol dire trovarsi di contro alla ostilità imponderabile, ma percettibile dappertutto intorno a voi in una clima di terrore: l’ho capito io come imputato, come credo lo avessero capito anche i giudici. Disgraziatamente lo hanno capito anche i giudici. Io non credo che sia stato l’unico caso. Purtroppo, nel lungo ventennio che abbiamo attraversato, ci sono stati altri casi in cui si è visto che le istituzioni erano insufficienti per difendere i giudici dal terrore e dalla minaccia del potere esecutivo. Diciamo sinceramente che vogliamo rispettare l’indipendenza della Magistratura: questo bisogna che sia un fatto riconosciuto, una prassi riconosciuta; ma allora abbiamo il dovere, noi governo e noi Parlamento, di affermarlo sempre indiscutibilmente. (Applausi dalla destra e dal centro). Lascio cadere tutti gli altri argomenti polemici perché mi parrebbe di guastare una simile solenne manifestazione del Senato. Aggiungerei solo una parola, nel senso che mi pare sia stato anche espresso dall’onorevole Cingolani, e che forse è nel cuore di tutti: noi sappiamo che c’è una gioventù a cui non arriviamo con la nostra parola e con i nostri ricordi del passato e che non conosce le esperienze che abbiamo attraversato noi, che forse crede in una buona fede e si lascia accendere da una scintilla ideale. Abbiamo il dovere di mostrare comprensione verso questa gioventù – io non ero più giovane allora, ma molti di voi saranno stati giovani – che anche noi nel 1920 e nel 1921 credevamo che la libertà si difendesse da sé e ci pareva impossibile che potesse venire un regime che soffocasse questa libertà. Il nostro ottimismo, il nostro idealismo furono purtroppo traditi dalla realtà. Non vogliamo rifare questo esperimento, non lo vogliamo rifare per noi, per i nostri figli, per la pace del mondo, perché il risorgere di un movimento di quel carattere vorrebbe dire la fine della pace interna e l’inizio della guerra esterna generale in Europa. (Vivi applausi dal centro e dalla destra). 