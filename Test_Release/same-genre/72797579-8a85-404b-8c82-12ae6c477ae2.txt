Amici cari, a Predazzo veramente avevo inaugurato la campagna elettorale. Mi si era detto che quella impostazione o quella introduzione sarebbe stata più che sufficiente per dimostrare il mio interessamento, il mio doveroso interessamento nei destini della Regione, ma il presidente Odorizzi ha ragione: non soltanto ci sono dei motivi oggettivi che fanno desiderare sempre che ripetiamo i nostri incontri (incontri circondati sempre da un alone di affettuosità e di ricordi passati), ma anche ci sono delle ragioni esteriori. Se questa questione della Regione diventa tutto d’un colpo non regionale, ma nazionale, è dovere del presidente del Consiglio dei ministri di un paese democratico di essere presente, anche se non fosse trentino. Ma se è trentino il dovere diventa così affettuoso, così spontaneo, così legato a tradizioni di famiglia e di patria che è veramente un enorme piacere di incontrarvi e di soddisfare questo dovere . Amici miei, a Predazzo avevo detto e proclamato di fronte a molti rappresentanti delle altre regioni, di altri paesi, di altre contrade d’Italia, che la Regione nel Trentino aveva fatto buona prova. Si può criticare il sistema in generale, si possono fare delle eccezioni per certe Regioni: nel Trentino ha fatto buona prova. Non perché lo Statuto sia una invenzione caratteristica e speciale, nel senso di una speciale elaborata e straordinaria acutezza, ma perché gli uomini che sono stati chiamati ad attuarla, perché l’amministrazione che è diventata organo esecutivo di questo Statuto era veramente degna del grande compito. Caro Odorizzi, io non vorrei ripetere poi durante il discorso delle affermazioni che possano – lo so – ledere la tua modestia. Devo dire però – e qui ti parla il presidente del Consiglio dei ministri – portavoce dell’opinione di tutti i ministri e di tutte le amministrazioni che hanno dovuto incontrarsi spesso anche su diverse ed opinabili questioni con te, che la tua opera e l’opera dei tuoi collaboratori è da tutti riconosciuta, da tutti lodata, per il grande equilibrio che tu vi hai portato. So di potermi rendere interprete di questo pensiero più generale e non inficiato da patriottismo locale, come potrebbe essere il mio: e lo faccio per questo tanto più volentieri e perché mi pare un atto di giustizia. Avevo detto a Predazzo: la Regione ha fatto buona prova. Primo, perché non vi è stato il campanilismo cantonale che si temeva. È vero: altro è l’amministrazione e altro è la cultura. Sapevo bene quanto fossero forti i vincoli di cultura nazionale italiana, tanto più forti, in quanto furono nel passato contrastati fra il Trentino e l’Italia; non c’era da temere che anche differenze serie sull’amministrazione, sul sistema, su interessi potessero ledere, affievolire questi vincoli sostanziali. C’è in noi, nella nostra stirpe e nella nostra visione montanara, tanta prevalenza dello spirito sulla materia che anche se i contrasti fossero stati veramente forti l’Italia non avrebbe perduto la causa, la nazione avrebbe vinto in ogni caso. Questo contrasto di carattere economico non c’è stato; non c’è stato questo contrasto d’interessi; vi è stata anzi una fatale integrazione dell’economia. E poi, dicevo a Predazzo: voi siete stati veramente meritevoli di elogio, perché avete limitato la burocrazia. Per le spese degli impiegati siete arrivati – anche se ora prevedete di dover superare di un poco questi dati – appena al 4 per cento delle entrate. Poi vi ho lodati per una terza cosa: la rapidità degli investimenti. Se sapeste, amici miei (voi lo sapete dall’altra parte della barricata), ma io sono al di qua e soffro nel sentire le lagnanze di certe zone per stanziamenti ormai assegnati che non arrivano a tempo, o addirittura arrivano troppo tardi. C’è tutta una grande trafila di pratiche, una troppo complessa burocrazia. Lo stesso avvocato Odorizzi, nel magnifico volume che riassume l’attività della Regione afferma che una certa burocrazia è necessaria, cioè il controllo dell’amministrazione, l’esame delle singole pratiche. Quando però la complessità delle pratiche e dei passaggi diventa eccessiva, quando i controlli finiscono per perdere di vista la sostanza e si riducono alla minuziosità, allora il ritardo diventa fatale. Una delle caratteristiche del sistema regionale sta proprio qui: nella rapidità degli investimenti, cioè in sostanza nella rapidità dell’esecuzione dei lavori pubblici. Avete concesso dei contributi per opere pubbliche (ho visto dalle vostre statistiche) per molti miliardi tra il 1949 e il 1951 e il diagramma è sempre crescente di anno in anno, man mano che si perfeziona l’amministrazione, e che si perfeziona la vostra esperienza e il vostro contatto con le esigenze. In questo senso, senza dubbio, avete vinto un concorso di fronte allo Stato, il quale, per forza di cose, è una macchina più lenta, più antica, che non può arrivare alla conclusione con la celerità della macchina amministrativa regionale. Ciò deriva anche dal fatto che il percorso è più limitato, la zona di azione è più determinata. Voi avete fatto anche un grande piano per strade, acquedotti, asili e scuole. Dunque non è vero che i piani si possono fare soltanto negli Stati totalitari. Essi si realizzano anche negli Stati democratici, anche nelle amministrazioni popolari; essi si contengono però in impegni onesti, meditati, decisi in relazione alle possibilità finanziarie e non escono da una sana visione di politica amministrativa controllata, seria e non lanciata in pericolose avventure. Ho letto che Odorizzi è stato rimproverato di non aver saputo dare una facciata solenne all’amministrazione regionale. Un senatore ha detto: «non avete ancora il palazzo della Regione». Caro Odorizzi, il senatore che ha portato questa lagnanza era abituato a vedere il Cremlino. E voi, invece che il Cremlino sulla piazza Rossa, avete cercato di costruire edifici scolastici, di riparare fognature, di costruire piccole strade comunali, e avete pensato fondamentalmente alle case per la povera gente. Cattiva amministrazione questa? Certo essa è poco dignitosa per una democrazia totalitaria, che dovrebbe costruire come ai tempi fascisti dei bei palazzi, dei grandi centri, con delle grandi torri e poi lasciare che il resto crollasse, come tutto è crollato per mancanza di consenso di popolo, per mancanza di controllo di popolo. Sì, amici, consentite che io senta un poco di orgoglio per questa vostra praticità, per questa vostra concretezza, per questa vostra solidità, per l’anelito di giustizia che ha animato il vostro lavoro. Niente grandi espressioni verbali e magniloquenti, ma lavoro di tutti i giorni, progetti concreti che vengono applicati, esigenze esistenti che vengono soddisfatte, mano a mano che i mezzi le permettono: questo tenace lavoro ricostruttivo è opera di vera e sana democrazia, che interpreta veramente le esigenze popolari e viene incontro al desiderio della gente e sopratutto della povera gente. Questa vostra opera, amici di Trento e del Trentino, trova nel passato dei mirabili esempi. Li ricordano quelli della mia generazione: il nostro paese mancava di qualsiasi ombra di organizzazione popolare a carattere sociale ed economico. Ed allora i cattolici al lavoro per erigere le cooperative di ogni specie, di consumo, di lavoro, le cantine sociali, i forni essiccatoi. Ecco allora i cattolici, che hanno chiamato il popolo a raccolta intorno alle persone capaci, che lo hanno chiamato a fare da sé, a difendere i propri interessi vitali. 7 miliardi di merci, 60 per cento delle vendite, 5 miliardi di depositi in casse rurali a tassi relativamente bassi in confronto a quelli delle banche: ecco un bilancio di quest’opera immensa. Cosa ha significato per il bene dei contadini la costituzione di tante cantine sociali e dei forni essiccatoi per impedire il ribasso e il crollo dei prezzi? Che cosa ha voluto dire la costituzione delle cooperative di lavoro per limitare la speculazione nella ricostruzione? Che cos’è tutto questo se non dare al popolo una base per chiamarlo alla cooperazione, al lavoro concreto nelle organizzazioni popolari? Non è forse educarlo anche al lavoro politico e amministrativo attraverso la diretta esperienza degli interessi collettivi oltre la cerchia della comunità familiare? Questo popolo – così educato – giunge poi alla cura degli interessi del Comune e attraverso il Comune all’interesse della Provincia e della Regione e diventa parte attiva dell’organizzazione politica, parte attiva dell’organizzazione della nazione. Questo è soltanto democrazia, democrazia che costruisce, che forma le anime, che crea la volontà, cimenta il coraggio del lavoro e della fatica. Amici miei, su questa base voi avete anche costruito. Le attività della Regione sono state o sostitutive o integrative dello Stato. I 5 miliardi delle entrate dello Stato di cui avete potuto disporre, sono stati convogliati da voi stessi secondo il criterio produttivo e di giustizia equitativa. Vi dico a nome dello Stato che esso è felice che questa Regione, creata come un’articolazione dello Stato, abbia potuto attuare già nel primo tempo il suo iniziale programma. Esso ha logicamente bisogno di parecchi e parecchi anni per completarsi. Sì, caro presidente Odorizzi, c’è bisogno per molto tempo ancora della tua opera per poterlo espletare. Nella sintesi del lavoro regionale raccolta nel volume testé pubblicato mi ha colpito la parte che riguarda l’assistenza, l’istruzione agraria, la proiezione verso l’estero. Non è la Regione evidentemente che può far trattati di commercio con l’estero o che può stringere accordi commerciali, ma essa ha potuto fungere da membro attivo consultato negli accordi che faceva lo Stato ed ha potuto quindi facilitare l’esportazione e la ricerca dei mercati. Questi sono risultati, sono fatti, sono cose concrete, amici trentini. Trattandosi di cifre controllabili, che cosa potevano dire gli avversari? Niente. Allora hanno immaginato che siamo noi, che siete voi che avete taciuto, fingendo di non aver visto i volumi e di non conoscere le pubblicazioni. Essi dicono che avete taciuto apposta, nulla avendo da dire. La vostra modestia era tipicamente montanara: voi non siete andati a propalare a tutti gli angoli le vostre conquiste, il vostro lavoro. Voi avete detto: le cose sono chiare, le cifre precise e i trentini sono intelligenti, leggeranno, sapranno, concluderanno in nostro favore. Invece l’onorevole Spano ha scritto e ripetuto che qui non si è fatto nulla. Egli, evidentemente, è stato mandato qui soltanto per analogia: appartenendo alla Sardegna si è pensato che egli perciò stesso dovesse avere una speciale competenza in questioni di amministrazione regionale. In un suo articolo egli ha dichiarato che i comunisti non si fanno illusioni, non faranno forse una grande affermazione, ma hanno ottenuto ormai che il «muro del silenzio» che la Democrazia cristiana avrebbe organizzato per nascondere le proprie disgrazie, sia stato abbattuto. Questo «muro del silenzio», amici di Trento, è il muro della loro ignoranza per non voler leggere e conoscere ciò che è costruttivo, ciò che è opera onesta e degna di ammirazione. In questo articolo l’onorevole Spano mi ha fatto anche l’onore di una personale menzione; essa non riguarda soltanto la mia persona, ma riguarda un destino che oggi dovrebbe toccare a me e domani a voi… «Più volte – scrive l’onorevole Spano – l’onorevole De Gasperi ci ha lasciato orgogliosamente comprendere che egli conta di avere nella sua regione natale una specie di ridotto alpino; il giorno in cui la fortezza romana dovesse capitolare egli dovrebbe trovare una nuova cittadella nella Valsugana o in Val d’Adige. Ebbene (conclude l’onorevole comunista) cerchi un’altra strada, onorevole De Gasperi, non è lontano senza dubbio il giorno in cui dovrà sgombrare dal Viminale, ma quel giorno non troverà più fra le sue montagne native una fortezza, vi troverà tutt’al più una casa, o una villa per fare le sue penitenze». Debbo rispondere. Prima di tutto è sbagliata la premessa, non è affatto prevedibile che la fortezza romana capitoli; credo anzi di poterlo assolutamente escludere. La fortezza romana, cioè il Viminale, non capitolerà dinanzi al comunismo a nessuna condizione, e quando come avviene, vivo o morto, me ne dovessi andare, come avviene a tutti gli uomini, non credo che sarò in un deserto ritirandomi in Valsugana. C’è stato un tempo in cui il deserto l’ho sentito intorno a me, era ghiaccio, nel deserto ero sempre però in compagnia, avevo al minimo sette agenti di giorno e di notte e in quella piccola villa davvero allora mi sentivo isolato e abbandonato, ma oggi c’è la libertà per il signor Spano e vi sarà domani per De Gasperi. Io sono sicuro che non mi toccherà far penitenza dei peccati che non ho commesso, ma che mi riuscirà di recitare il De profundis per il comunismo che sarà stato battuto. Che cosa importa ai comunisti la Regione? Io che ho lavorato con loro ricordo bene l’antipatia, l’avversione dei socialisti nenniani e dei comunisti per le Regioni. Essi pensavano e pensano che il decentramento attenua la forza del potere centrale, che per essi è di assoluta necessità per preparare il grande rivolgimento, per attuare la grande conversione nella struttura sociale e politica dello Stato. Ad essi non importa nulla della Regione; ad essi una cosa sola importa: la capitolazione di Roma, della «fortezza romana», cioè la conquista del potere politico, quella conquista che Stalin ha loro additato come il supremo di tutti gli sforzi, come la suprema meta e come la fatalità a cui essi devono corrispondere per collocare la bandiera con la falce e il martello in Campidoglio. Esiste un pericolo comunista? Questo pericolo veramente è lontano, ma esiste, e può avvicinarsi se noi non saremo attenti, se non saremo vigilanti, se non saremo compatti, se non avremo il coraggio di affrontare le traversie che ci attendono con fermezza e con decisione. La visione di questo pericolo deve animare tutto il nostro lavoro. Dove c’è il sistema proporzionale ciascuno può difendere e sostenere la propria bandiera, senza venir meno alla solidarietà che sarà necessaria nei momenti delle deliberazioni comuni. Ma è certo necessario che tra queste forze si realizzi un collegamento: così come gli elettori devono trovarsi davanti a un programma, ad una bandiera, ad una dignità, ad una espressione chiara e determinata, gli eletti, una volta avuto il verdetto elettorale, devono accettare lo schieramento della democrazia. Ciò corrisponde ad una fondamentale esigenza. «Pazienza – dichiara l’onorevole Spano – l’onorevole Togliatti ci ha insegnato a vincere i nostri avversari sul terreno dalla pazienza». Mi permetto di dire che sarà difficile che essi raggiungano il grado di pazienza, che abbiamo usato in questi ultimi quattro o cinque anni. Anch’io ho avuto un programma e l’ho ancora: vincere sul terreno della pazienza, cioè del lavoro tenace, del lavoro concorde, del lavoro quotidiano. Anch’io sono un uomo di partito, ma non di parte. Mi sento neoguelfo, ma non antighibellino, ho sempre avuto la preoccupazione dell’unità, della collaborazione sincera nella sintesi delle forze. I miei amici mi hanno ricordato nella scorsa estate, la mia attività nel Consiglio municipale di Trento: lì ero in minoranza, ma sentivo e credevo, che conveniva raccogliere tutte le forze ragionevoli, tutte le forze responsabili per difendersi contro un nemico peggiore. La coscienza democratica rende possibile l’onestà, anche nella rudezza della lotta, e porta con sé la collaborazione nel Comune, nell’amministrazione, nella legislazione. Il consolidamento della democrazia è forse una frase vuota di senso in Italia? Che cosa vuol dire? Essa esprime la necessità che alla fine il problema del regime passi in giudicato, che non se ne discuta più, che sia la base sulla quale soltanto le altre discussioni avvengano. La Costituzione ha rappresentato un compromesso; ma bisogna accettarne e difenderne anche lo spirito, non soltanto il testo. Lo spirito vuol dire lealtà verso la nazione. Prima la democrazia, cioè il regime fondato sulle Camere e controllato dal Parlamento; poi quel tanto di programma di partito che è compatibile ed attuabile entro le necessità di questa accettazione, di questa difesa. Questo è l’imperativo odierno, l’imperativo dell’attuale contingenza in Italia; imperativo che è reso sopratutto evidente dalla minaccia che dura sempre contro la libertà. La nostra pazienza non è debolezza, ma coscienza della forza, specie nell’attesa che in una parte del socialismo penetri la convinzione che la democrazia deve essere difesa nelle sue istituzioni e che il socialismo se deve garantirsi contro la crudeltà della dittatura, deve anzitutto salvare la povera gente nelle sue libertà personali e familiari. In secondo luogo, il socialismo deve convincersi che se le riforme sociali debbono farsi senza la ferocia delle rivoluzioni e senza sangue, conviene farlo con l’appoggio di quelle correnti che, preoccupate più delle ragioni dello spirito, sono o dovrebbero essere disinteressate nella lotta per la distribuzione della ricchezza. La nostra pazienza. Vorrei accennare ad alcune date per dimostrare quanto essa sia lunga, o sia stata lunga; perchè il passato sia garanzia anche del nostro atteggiamento presente. Il 15 dicembre 1947 feci il ministero a quattro per la prima volta sostituendo tre ministri democratici cristiani . Non è cosa facile, non è cosa nemmeno piacevole licenziare dei bravi amici che hanno collaborato magnificamente per far posto a degli altri. Li abbiamo sostituiti con i liberali e coi socialisti. L’undici febbraio 1948 potevamo pubblicare un appello a quattro per le famose elezioni del 1948. 18 aprile 1948: grande vittoria; vittoria che la Democrazia cristiana avrebbe potuto utilizzare per se stessa, perché aveva una maggioranza più che assoluta e non aveva bisogno della collaborazione di nessuno. Ebbene, il 24 maggio 1948, invece, feci un nuovo ministero composto anch’esso di quattro partiti; anche di partiti che avevano avuto una notevole diminuzione di voti. Non basta. Il 26 febbraio 1949, Saragat si dimetteva in seguito all’atteggiamento di alcuni suoi deputati durante la discussione sul processo Borghese. Le sue dimissioni furono però respinte da me. L’8 novembre 1949 i ministri socialdemocratici si dimettevano in attesa delle decisioni del loro Congresso. Confidando nell’esito del Congresso stesso, stabilii un interim fino al 27 gennaio 1950, quando i social-democratici rientrarono al governo; ma ne uscivano in pari data i liberali. Il 3 aprile 1951 i tre ministri socialdemocratici si dimisero di nuovo in seguito all’esito del Congresso romano. Nonostante la nobiltà di un atteggiamento disinteressato da parte dei ministri dimissionari, i riflessi di tale evoluzione tormentata provocarono ad un certo momento un senso di diminuita fiducia nella mia linea politica, tanto che anche nel mio stesso settore taluno dubitò che dessi prova non di pazienza, ma di debolezza. Sensazione che si ridestò poi, quando si presentò la nuova legge elettorale, che porta certamente più ad un incremento dei partiti minori e favorisce meno, in rapporto allo stato presente, la Democrazia cristiana. Abbiamo tuttavia atteso che i partiti si pronunziassero. Non mi sfugge il danno che da questo protrarsi di sospensive e di negoziati deriva alla fiducia nel sistema democratico, per questo incrociarsi di interventi parlamentari ed extra parlamentari. Ma amo credere che alla fine – e già scocca il tempo utile – si concluderà definitivamente. Nessun governo di coalizione sarebbe fecondo e duraturo se non supponesse la reciproca fiducia. Contrasti ce ne saranno sempre, gara ed emulazione anche, ma una volta giunto il momento della responsabilità, dovremo fondare la nostra cooperazione sui punti di confluenza nell’azione, e non sui contrasti delle correnti di pensiero. Nenni ha oggi ripetuto qui che noi vogliamo assolutamente la maggioranza assoluta e che questo è lo scopo della legge elettorale . Naturalmente ciò non corrisponde né al testo, né alla possibilità della legge. Nenni ha anche attaccato l’amministrazione di questa Regione, affermando che essa ha fallito per non essere riuscita a stabilire una collaborazione fra i due gruppi etnici che qui vivono. Invece è proprio avvenuto il contrario: attraverso le moltissime difficoltà una collaborazione è stata attuata ed è il più alto dei meriti dell’attuale amministrazione, in modo particolare del presidente Odorizzi. Mi hanno detto che i comunisti hanno inviato quassù squadre di attivisti della Romagna che parlano di una guerra che noi vorremmo fare assolutamente, di un imperialismo americano che noi favoriremmo, di pace che mettiamo in pericolo, di armamenti eccessivi con cui soffochiamo l’economia del paese. E poi… ci sono anche i missini, i quali – non so se mi è permesso di dire così – non hanno il pudore dei loro errori e dei disastri che i loro predecessori hanno provocato. Un esponente del Msi parlando in Alto Adige ha detto che io sono un austriacante. E questo è stato detto citando l’accordo De Gasperi-Gruber. L’Alto Adige, nella coscienza politica dell’Europa, correva grave pericolo; si può dire anzi che nella coscienza di molti era perduto perchè durante il periodo della Repubblica sociale era stato affidato ad un Gauleiter. L’Alto Adige era perduto se questo «austriacante» non avesse forzato Gruber, rappresentante dell’Austria, a mantenerlo e cederlo all’Italia. Centocinquanta parlamentari inglesi si erano espressi favorevolmente all’annessione dell’Alto Adige verso nord e molte erano le pressioni; ma gli argomenti giusti, oggettivi e direi anche, un certo grado di fiducia che avevamo saputo far nascere e ridestare verso l’Italia democratica, hanno impedito che il misfatto venisse compiuto. E oggi l’Alto Adige è riconquistato. Ah, è vero! Non siamo riusciti ancora ad annettere formalmente Trieste. Ma abbiamo impedito che Trieste diventasse parte di quella Repubblica jugoslava che l’aveva già conquistata con le armi. Abbiamo costretto gli slavi con la pressione sugli Alleati, ad abbandonare la preda e si è creato un territorio «libero», un territorio irrazionale, caduco, senza dubbio si è creata una soluzione che noi non abbiamo accettata; che abbiamo dovuto subire; (ed avevamo previsto anche che sarebbe stata di facile demolizione). Non abbiamo ancora raggiunta la meta; però abbiamo fatto dei notevoli progressi, abbiamo salvato Trieste, la città di Trieste. Questi signori del Movimento sociale che vorrebbero fare appello a me per il discorso di Redipuglia , dicendo che a Redipuglia ho tenuto un discorso di pacificazione, e che adesso nella campagna elettorale non tengo il medesimo tenore; questi signori mi accusano con dichiarazioni false, inventate, di aver preso al Parlamento austriaco un atteggiamento che non era, né nella nostra coscienza, né sulle nostre labbra. Ora, di fronte a simile campagna, conviene forse lasciarci isolare come bersaglio e pensare che si tratti soltanto di errori storici? No. È evidente: c’è in questi uomini del Msi che si proclamano cattolici, un vero spirito anticlericale, rancido e vecchio, uno spirito sul quale dobbiamo rendere attenti tutti gli elettori, che si lasciano certe volte ingannare da seducenti dichiarazioni. Quando oggi essi scrivono sul loro giornale: «il clericalismo imperante ammorba l’Italia, come ieri il potere temporale ne ha per lungo tempo impedita l’unità», dicono cose stantie che in altri tempi abbiamo udito. Ma esse sono rivelatrici della vera coscienza e dalle vere intenzioni di questi nostri avversari. Vedo che ci sono in lizza elettorale anche degli altri che pensano di arrivare in stazione con la normale invece che col tram, ma alla vittoria ed alla buona amministrazione si arriva con la compattezza, con l’unirsi, col mandare in Regione uomini competenti e provati, uomini che raccolti attorno ad Odorizzi nel quale tutti abbiamo fiducia, possano costituire elementi di una maggioranza sicura, capace di deliberare e di agire rapidamente. Quello che dovete chiedere e quello che è decisivo sono le qualità di capacità, di fiducia, di buona armonia; uomini che sappiano fare e non litigano; uomini che facciano fare bella figura anche a me, pover’uomo, che non smentisce mai il suo trentinismo montanaro e paesano, come scuola di correttezza, come spirito di organizzazione e senso del dovere, come base di democratico sentire. Stalin ingiunge ai comunisti nel suo recente discorso di sollevare la bandiera nazionale ; la bandiera dell’interesse del popolo, dell’indipendenza e della libertà, che una borghesia imbelle e reazionaria avrebbe lasciata cadere nel fango. Qui possiamo dire e rispondere: no. Qui, nel Trentino, non c’è stata, non c’è una borghesia imbelle; c’è un gruppo di dirigenti e di bravi cristiani che ha risvegliato il popolo, organizzandolo ed affidandogli la rappresentanza dei Comuni e della Regione. Questo popolo ha preso dunque in mano la sua bandiera! Amici trentini, democratici cristiani, fate ressa intorno a questa bandiera. Nessuno la toccherà. Così, Dio vi aiuti. 