Brevissime parole di ringraziamento, per parte mia, agli oratori dell’Assemblea ed in genere a tutti i senatori per la collaborazione, collaborazione sovrana, come ha detto bene l’onorevole Conti , da parte del Senato, nei confronti del governo, che è responsabile dinanzi a questa Camera in pari modo, come è responsabile dinanzi alla Camera dei deputati. È vero, si è avuta in certi momenti una qualche impressione disagevole per la distribuzione della materia, direi, dell’opera legislativa. Non voglio scusare quello che è avvenuto con ritmo accelerato per il nostro lavoro, data la ristrettezza del tempo a nostra disposizione, poiché la nostra attività è incominciata in maggio ed i termini di scadenza e di proroga ci costringevano a presentare all’ultimo momento certi progetti di legge. Però gli onorevoli senatori sono stati così comprensivi che hanno riconosciuto queste ragioni indipendenti, direi, dalla nostra volontà. Certo è il fatto che non ci ha guidato nessun senso di differenziazione tra il Senato e la Camera, o qualunque altro senso di minore considerazione. Riconosciamo pienamente come la Costituzione stabilisca la parità. Il governo fa pieno affidamento sulla sovranità delle due Camere. Io credo che nell’ultimo periodo noi abbiamo rimediato un po’ alla impressione momentanea che si era involontariamente creata, presentando le leggi finanziarie, poiché come voi ben sapete, parte delle leggi finanziarie sono state presentate al Senato, cosa questa che con la passata Costituzione non poteva avvenire. La novità a questo riguardo è espressa in un settore di grande responsabilità del nostro paese. Certo, cercheremo anche noi di trarre insegnamenti da questo periodo. Non si può negare che ci sia da imparare per tutti, e per il governo e per i membri del Senato e della Camera, poiché innegabilmente siamo di fronte ad un sistema nuovo e la macchina cigola nel mettersi in moto. È evidente quindi che nessuno di noi vorrà ripetere gli errori che sono avvenuti. Il governo certamente si trova in una posizione particolare: tante volte, nel rapido susseguirsi dei dibattiti, è quasi impossibile a noi, nella replica, di distinguere quello che è stato detto in una Camera e quello che è stato detto nell’altra, mentre voi avete pienamente diritto di ignorare quello che si è detto fuori del Senato. Cercheremo anche noi di imparare questo nuovo metodo e, ripeto, senza far torto a nessuno, ché ci sarà per tutti da imparare; perché un metodo più spiccio di lavorare, e, direi, di equilibrare i pesi nelle due Camere bisogna pur crearlo e bisogna far sì che esso venga fuori dalla prassi, poiché non c’è regolamento e Costituzione che possano essere la scuola del dovere, della dignità, del diritto e della coscienza del proprio compito. Sono sicuro, onorevoli senatori, come avete già dimostrato fino ad oggi, della piena coscienza di questo vostro dovere, di questo vostro impegno anche nell’avvenire. Di contro a questo, rinnovo l’impegno del governo di riconoscere in tutto, nella pratica, il suo dovere nei riguardi della parità di sovranità delle due Camere e di dare quindi al Parlamento, per quanto riguarda la sua iniziativa, quel contributo di equilibrio che possa creare veramente nelle due Camere le due forze, i due motori, diciamo così, dell’aeroplano democratico, che deve muoversi con pari forza della sinistra e della destra. Ringrazio soprattutto il presidente e la Presidenza intera con i suoi funzionari che ci hanno dato tutto il loro contributo nella preparazione delle leggi e nella procedura, augurando a tutti buone vacanze, più lunghe di quelle che potrà avere il governo. (Vivissimi applausi). 