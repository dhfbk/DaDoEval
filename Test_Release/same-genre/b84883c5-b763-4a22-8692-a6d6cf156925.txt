La politica dei popolari nelle terre redente è una politica regionalista. Una rinascita quindi dell’antico federalismo? No, né federalismo né unitarismo secondo i vecchi concetti, ma una terza costituzione politico-amministrativa che sta in mezzo ai due sistemi. Descriverne innanzi agli occhi dei lettori delle vecchie provincie le linee architettoniche non è facile, perché le parole «decentramento amministrativo» e «autonomie locali» possono significare in tutti i paesi la stessa tendenza, ma in concreto non hanno il medesimo valore. Abbandono quindi il tentativo di una illustrazione sistematica, e dirò invece in concreto quello che vogliamo. Noi vogliamo il mantenimento della Dieta. Che cos’era la Dieta nella costituzione austriaca? Anche qui la definizione non è però facile, perché i diritti e le competenze delle diete regionali in confronto del Parlamento centrale erano in parte diritti consuetudinari, sviluppatisi dalle prerogative strappate al principe feudale dagli stati generali e venuti ammodernandosi poi sotto l’impulso della democrazia che saliva dal basso. Si può dire che la Dieta austriaca era il punto di confluenza fra le guarentigie che il principe aveva concesso ai sudditi e i diritti che i cittadini si erano conquistati nell’epoca costituzionale. Emanazione storica e nuova concezione politica cospiravano a far della Dieta un corpo rappresentativo che proteggeva le libertà locali contro il Parlamento centrale e le Comunità e gli altri enti autonomi contro il dominio della burocrazia. Ne era nata una tale situazione, per la quale anche nella gestione ordinaria il governo del luogotenente imperiale (prefetto) veniva sempre accompagnato, controllato o limitato dall’opera del presidente della Dieta (Capitano provinciale). È in questa necessità di collaborazione, in questa intermittenza fra amministrazione statale e amministrazione autonoma ch’io avviso il pratico valore della costituzione dietale. Ma ognuno comprende che questa è una situazione di fatto che non potrei illustrare, se non a furia di esempi che mi condurrebbero troppo lontano. Accennerò invece alle attribuzioni della rappresentanza regionale, in quanto erano codificate. La rispettiva legge del 1801, modificata ancora nel 1907, stabiliva che la Dieta faceva leggi in tutti «gli affari regionali» e per «affari regionali» s’intendevano: 1) Tutte le disposizioni riguardanti l’agricoltura, i lavori pubblici di carattere locale (arginazioni, strade), le opere pie. 2) Le disposizioni speciali entro limiti segnati dalle leggi del Parlamento riguardanti: affari comunali, affari di culto e istruzione elementare, inquartieramento militare ecc. 3) «Disposizioni (dice la legge) concernenti altri affari relativi alla prosperità e ai bisogni della regione che particolari leggi del Parlamento demanderanno alle Diete». Come ognuno vede il punto 1) non ha bisogno di commenti. Tutta la legislazione agraria spetta alla Dieta. Il punto 2) necessita di qualche illustrazione. La Dieta legifera in materia comunale, ne fissa cioè i regolamenti elettorali e gli statuti e ne tutela l’amministrazione. Il Comune è affatto indipendente dall’autorità statale, la quale ha solo il diritto di ingerirsi in quanto si tratti di far osservare le leggi di pubblica sicurezza. Circa l’istruzione, le linee direttive (obbligatorietà, durata ecc.) sono fissate da una legge del Parlamento, ma il sistema di amministrazione scolastica per le elementari, vale a dire se e come debbansi istituire i consigli scolastici locali e i distrettuali, come debbansi introdurre l’insegnamento religioso ecc. è determinato dalla legislazione dietale. La Dieta ha anche il diritto di mandare nel seno del consiglio scolastico provinciale i suoi rappresentanti che in Tirolo accanto a quelli della Chiesa vi avevano la maggioranza. Il punto 3), com’è evidente è un articolo troppo elastico perch’io ne possa precisare il valore in poche righe. Dirò, per esempio, che alle Diete era demandata anche la legislazione in materia d’organizzazone professionale (consorzi agrari, camera del lavoro ecc.). Quest’articolo forma la scala mobile della costituzione. Quando i deputati di una data regione trovano che un problema, non maturo ancora per una soluzione generale, potrebbe tuttavia venir risolto in casa loro, chiedono al Parlamento che tale oggetto venga rimesso alla Dieta: è la formula dinamica della ripartizione dei poteri fra il centro e la periferia. La Dieta aveva oltre a ciò poteri consultivi. Essa aveva diritto di discutere e dare il suo parere su leggi generali già in vigore e di fare proposte per leggi generali che il Governo avrebbe dovuto presentare in Parlamento. Orbene noi chiediamo la riconvocazione della Dieta a Trento, a Gorizia, a Parendo e a Trieste con tutti i poteri che queste diete esercitavano nel passato. Tale postulato non è specificamente popolare. I popolari sono alla testa, ma lo stesso programma è sostenuto nel Trentino da tutti i partiti, nella Venezia Giulia oltre che da noi anche dai socialisti, i quali nel convegno di ottobre del gruppo parlamentare ne raccomandarono ai loro deputati l’attuazione. Come ci arriveremo, non è qui il luogo di descrivere. Per fortuna abbiamo l’Alsazia Lorena la quale ha la stessa tendenza ed ha già strappato al centralismo francese notevoli concessioni. E siamo ormai sulla via giusta. La legge di annessione del 26 settembre stabilisce infatti che la legislazione italiana possa introdursi nella Venezia Tridentina, solo in quanto si può coordinare colle esistenti autonomie. Quest’articolo ha carattere di patto costituzionale. Il Governo finora vi si è mantenuto fedele, giacchè anche promulgando lo Statuto, il quale pure riserverebbe al solo Parlamento i poteri legislativi, accompagnò lo storico documento con una relazione al Re nella quale si avverte che tale promulgazione non intacca il principio autonomistico e non pregiudica la ripartizione dei poteri legislativi fra Parlamento e Diete. Fra poco le Terre Redente manderanno i loro deputati alla Camera. Essi vi entreranno con fermo e deciso proposito di ottenere la ricostituzione delle Diete. I nuovi cittadini che hanno attraversato un così doloroso calvario pur di arrivare all’unione colla Patria sorgeranno ad attestare che questo regionalismo è un movimento di sane e vitali riforme le quali non toccano l’unità morale e politica dell’Italia. Esso tende solo a sostituire all’unità degli atomi l’unità degli organi; e rientra così nell’alveo comune della politica trasformatrice del Partito popolare italiano. Dott. Alcide Degasperi. 