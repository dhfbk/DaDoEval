Un accenno dell’onorevole Rubilli mi pare renda opportuna una breve dichiarazione di carattere diremo pregiudiziale. Nella relazione dell’onorevole presidente della Commissione e più estesamente in quella del consultore Lucifero si fa cenno ad una «riserva Casati », alla quale si associarono altri membri della Commissione, riguardante i poteri dell’Assemblea Costituente e, con riferimento ad essi, l’interpretazione del decreto-legge n. 151 del 25 giugno 1944. Ora io debbo dichiarare in proposito quanto segue. Il Governo si preoccupa della questione sollevata ed intende risolverla a tempo. Già nel consiglio dei ministri del 30 ottobre, dovendosi stabilire le date delle elezioni amministrative e politiche, vari ministri hanno espresso il loro parere in proposito. La discussione non venne condotta a fondo, ma si constatò concordemente che esiste la necessità di un nuovo atto normativo ad integrazione del decreto n. 151 e che nel comunicato ufficiale fu ritenuto che «correlativamente alla convocazione dei comizi elettorali verranno precisati i modi di soluzione dei problemi politici connessi alla Costituente». È ovvio che il presente Governo – il quale ereditò e fece suo anche tale impegno del Ministero Parri – dovrà affrontare e risolvere tali problemi prima della indizione dei comizi elettorali politici e che inviterà la Consulta a concorrere col suo parere alla loro soluzione. Pertanto il Governo, pur proponendosi di seguire con interesse ogni suggerimento che venisse dato dai consultori anche durante il presente dibattito, insiste perché essi concentrino la loro attenzione sulla legge elettorale, essendo urgente che si prepari anzitutto lo strumento indispensabile per l’elezione dell’Assemblea Costituente. Impellenti ragioni di politica interna ed estera incalzano perché le elezioni politiche si facciano entro il termine più breve consentito dalla preparazione tecnica e morale del paese (applausi) e noi confidiamo fermamente di non oltrepassare i termini utili già previsti e di riuscire a garantire a tali elezioni il carattere incontestato di una libera consultazione di tutto il popolo italiano. (Vivi applausi). [Nella seduta del 23 febbraio, la Consulta, con 178 voti favorevoli e 84 contrari, esprimeva parere favorevole allo schema del provvedimento esaminato (decreto legislativo luogotenenziale 10 marzo 1946, n. 74)]. 