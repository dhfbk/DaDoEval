Il segretario politico De Gasperi riferisce sulle impressioni ed i risultati del suo recente viaggio in Alta Italia . Rileva che, anzitutto, preoccupato delle questioni confinarie, aveva visitato l’Alto Adige, il Friuli e mantenuto costanti rapporti e trattative con delegazioni provenienti dalla Valle d’Aosta e dalla zona toccata dalle operazioni francesi. Egli aveva potuto così constatare sul luogo la complessità dei problemi sorti lungo i nostri territori contestati. Ad Udine ebbe dai numerosi profughi rifugiatisi in quella città ed in altri centri al di qua dell’Isonzo, la conferma del terrore che aveva invaso le terre adriatiche e della crudezza dei provvedimenti presi dalle truppe e dai partigiani jugoslavi. Grandi movimenti militari verso queste frontiere indicavano anche visualmente come la regione ad oriente ed a nord di Trieste e fin dentro le vecchie province austriache si trovasse in situazione fluida. A Bolzano la situazione appariva più complicata di quanto si immaginasse, soprattutto per il disorientamento psicologico e politico della popolazione di origine tedesca, alla quale si andava dicendo che l’Italia aveva già rinunciato a quelle terre e che si sarebbe avuta una occupazione militare diversa da quella degli alleati anglo-americani. È caratteristico che, prima ancora che arrivassero le truppe americane, l’ex prefetto di Bolzano, l’on. Tinzl , facesse le consegne della cassa della sua amministrazione ad un capitano Clairval che, assieme ad un altro tenente dell’Ufficio informazioni francese, veniva considerato in Bolzano «missione francese» . Molti elementi di lingua tedesca che erano stati perseguitati dai nazisti ed erano, come gli italiani, vittime della guerra hitleriana, sono disposti amichevolmente verso l’Italia e non attendono che l’affermazione della sua rinnovata forza democratica; ma è necessario che, dopo sì lungo tempo di errori e di dimenticanze, l’Italia vi sia presente come rappresentante di civiltà, di giustizia e di equiparazione nazionale, cancellando un passato di dominazione totalitaria. Il problema degli optanti è anch’esso non facile a risolvere con un solo tratto di penna; bisogna sottoporlo ad una revisione accurata per distinguere quelli che furono oggetto di irresistibile coazione da quelli che scelsero liberamente la via della Germania. La terza questione in rapporto all’occupazione francese, a parte le pretese inofficiali di rettifiche e raggiustamenti di frontiera, si chiama questione della Val d’Aosta. La Val d’Aosta è non solo una Valle ove l’elemento francese è urtato in seguito al trattamento usato dal regime fascista e, atterrito dagli effetti della centralizzazione dello Stato totalitario, aspira ad una vasta autonomia regionale, ma è anche una valle ove gli stabilimenti della Ansaldo Cogne rappresentano degli investimenti che si aggirano sul miliardo e dove, accanto alle miniere, esistono potenti impianti idroelettrici e altre acque ancora utilizzabili, senza parlare delle officine siderurgiche e delle miniere di antracite. È un problema quindi anche di carattere economico. Il Comitato di liberazione nazionale Alta Italia ha accolto, in via di massima, un postulato di autonomia regionale presentato dai valdostani, e il ministro De Gasperi ha avuto l’incarico, da parte di questi, di presentare tale postulato anche al Governo nazionale, che dovrà occuparsene immediatamente. «Ma è chiaro, riferisce il ministro, che quando dopo un simile giro confinario sono arrivato a Milano, avevo la convinzione che ora più che mai convenisse sopire i conflitti fra i partiti e avere una coscienza unitaria dei problemi e delle insidie che minacciano l’unità nazionale». Con la migliore volontà del mondo di riparare i torti passati e accedere a giuste aspirazioni, l’Italia deve insistere e mostrarsi forte di fronte agli Alleati perché gli sia lasciato libero l’accesso ad accordi diretti quando di quà e di là delle frontiere la ricostruzione interna sarà ben chiara e definita. L’on. De Gasperi riferisce poi sopra l’attività e la organizzazione degli amici di partito. La grandezza e la potenza del contributo dato dai democratici cristiani all’opera di sabotaggio e di difesa nazionale è stata notevolissima, e si può dire che i circoli cattolici hanno costituito la «croce rossa» di gran parte dell’azione partigiana; senza di queste forze ausiliarie la resistenza sarebbe probabilmente stata impossibile o assai ridotta. Dopo avere accennato ad alcuni episodi di estrema bellezza e ad alcune vittime gloriose, il ministro dichiara di avere trovato uno spirito di decisione e di affermazione in tutte le zone dell’Alta Italia. Tutti gli amici vogliono tendere a forme di larghissimi rinnovamenti sia nel campo politico che in quello sociale, ma essi sono tutti compresi della necessità di concentrare per ora l’attenzione sui problemi di emergenza per creare le condizioni indispensabili alla ripresa delle industrie e dell’agricoltura e creare le condizioni dell’ordine necessario allo sviluppo di un libero movimento democratico. Fra i quadri più attivi dei nostri amici la tendenza repubblicana è assai forte, ma tutti sono d’accordo che essa va posta nel momento opportuno e risolta con metodo democratico. Nonostante la difficoltà di comprensione fra nord e sud, la tendenza generale si è rivelata la stessa, la Democrazia cristiana è sbocciata come un fiore preparato dalla stessa linfa vitale e il senso dell’unità e della disciplina si è manifestato vigoroso nella considerazione e nel plauso che da amici di tutte le regioni è stato espresso alle idee programmatiche e direttive manifestate dal Segretario politico in una riunione di fiduciari tenuta nella magnifica sede del partito a Milano. Ove c’è stata la possibilità di spiegare reciprocamente le proprie obiezioni, è stato facile anche raggiungere un riconoscimento per il lavoro fatto dai governi di Roma; in generale però questa mutua comprensione è difficoltata dalla mancanza delle notizie, dalla insufficienza e debolezza della stazione radio di Roma, dalla passionalità con cui i problemi sono affrontati. Il governo militare alleato non ha una posizione facile. Mentre da un lato deve provvedere all’enorme afflusso di prigionieri e di reduci e di deportati e dall’altro marciare verso le zone fluide, esso sente incombere sopra di sé la gravezza del problema economico, perché il nazi-fascismo se non ha distrutto materialmente le macchine e le imprese, ne ha però sconquassato totalmente l’organizzazione, e ci ha lasciati senza il carbone nero che è indispensabile integrazione del carbone bianco delle nostre acque. Bisogna tenere conto di tutto ciò e se l’autorità militare chiede la tranquillità politica per un breve periodo, non bisogna fargliene colpa perché è nell’interesse del paese che ciò sia. Era naturale che il passaggio dal potere provvisorio dei Comitati di liberazione nazionale agli organi militari fosse difficile, nonostante che esso fosse per convinzione da ambo le parti preveduto. Nei Comitati di liberazione vi sono uomini che hanno alto merito per il lungo sacrificio sopportato, per l’opera militare sociale e cospiratrice attuata; essi hanno il giusto sentimento e legittimo orgoglio di avere cooperato alla liberazione del loro paese, e si sentono in grado di curarne anche le sorti economiche e politiche. Tuttavia i compiti del governo militare, che sono passeggeri e di breve durata, corrispondono alle finalità della guerra: aiutare negli approvvigionamenti e nelle materie prime, rimettere ordine, almeno provvisoriamente, nella gestione delle imprese per evitare la fame e la speculazione, ridare legalità alla giustizia ed all’amministrazione. Bisogna che in pratica si trovi modo di stabilire una collaborazione fra militari e comitati, e ciò in moltissime questioni è già avvenuto, così che il ministro stesso ebbe in proposito delle consolanti dichiarazioni da parte dei rappresentanti anglo-americani. Rimane ancora che in qualche città ed in qualche zona di campagna gli eccidi e le rappresaglie incontrollate continuano, che i problemi di gestione non sono ancora risolti, che l’organismo amministrativo lotta con grande difficoltà. I nostri amici si sono lamentati che le responsabilità amministrative e politiche non siano state equamente distribuite, che esiste innegabile un tentativo di accaparrare per certi partiti politici i posti chiave e di importanza; tutto ciò crea una irrequietudine che deve venire superata. Si aggiunga che il disarmo procede lentamente. Generale però è in Alta Italia la convinzione che convenga coltivare le intese e la comprensione con gli Alleati. 