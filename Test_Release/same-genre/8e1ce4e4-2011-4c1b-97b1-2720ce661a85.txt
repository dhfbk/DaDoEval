Sono veramente soddisfatto del lavoro compiuto a Lussemburgo e Strasburgo . Usciti dalla fase delle enunciazioni teoriche siamo decisamente entrati in quella dell’attuazione pratica, sicuri di rispondere al voto di tutti gli uomini liberi di Europa e con l’appoggio morale di tutti gli spiriti liberi del mondo. Pur nel fervore di queste attività e di questi dibattiti europei, il mio pensiero non si è distolto dalla questione del Territorio libero di Trieste. Ho avuto modo di avere utili scambi di vedute con i ministri degli esteri di Francia e Gran Bretagna, il che mi ha consentito di fare il punto sulla situazione alla vigilia di altri incontri internazionali. Ho fiducia che la nostra linea di condotta, pacata e obbiettiva, non mancherà di influenzare le Cancellerie. Il problema va affrontato. Il rinvio è dannoso alla causa dei rapporti italo-iugoslavi e a quelli superiori dell’Europa. Se non fosse possibile trovare una soluzione concordata, i nostri rapporti in sede internazionale verrebbero ovviamente influenzati dalla dichiarazione tripartita del marzo 1948, per la cui applicazione noi abbiamo altre volte affermato, e confermiamo, che siamo disposti ad accettare anche un plebiscito da realizzarsi entro breve tempo e con tutte le garanzie democratiche. […] 