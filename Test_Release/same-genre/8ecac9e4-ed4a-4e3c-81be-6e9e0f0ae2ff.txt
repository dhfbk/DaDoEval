È uscito per il I° maggio un numero unico dell’Avvenire del Lavoratore, che contiene anche un articolo del maestro, ora di moda, l’avv. dr. Piscel, il quale, dopo aver confessato che il partito è in ribasso, si consola col dichiarare che il lavoro di concentrazione, a cui ora attende il partito socialista, darà più da fare ai suoi avversari che il presunto glorioso cammino tenuto fin qui. E infine, esclama il dr. Piscel, se noi non facciamo proprio quei gran progressi, saranno i nostri avversari che lavorano per noi. «Il governo con le asprezze del militarismo e coi dazii affamatori che rincariscono sempre più la vita è involontariamente il più grande fabbricatore di socialisti anche da noi». In quanto alle «classi abbienti» (il dr. Piscel naturalmente non vi appartiene) «sia che continuino a fare con la loro inerzia continua propaganda della necessità del socialismo, sia che sulla via degli investimenti industriali si mettano a gareggiare con la borghesia più intelligente e più sveglia degli altri paesi europei, una cosa è fatale ed è la loro collaborazione a creare quelle condizioni dalle quali scaturisce sempre più numeroso e più forte l’esercito che desidera e prepara l’avvenire socialista». Anche il nostro paese ha un avvenire industriale, il che vuol dire un avvenire socialista. «L’esempio costante di tutti gli altri paesi dove avvenne questo cambiamento dal patriarcale Medioevo alla modernità è la garanzia più sicura che nessuna forza non potrà arrestare anche da noi questa corrente. Ma forse – si obietta il dr. Piscel – l’arresteranno i clericali così potenti nel nostro Trentino, col monopolizzare questo progresso, e ponendo centrali elettriche, industrie, banche, tramvie sotto il famoso timbro del cattolicismo bottegaio di nuovo conio? Per qualche anno tale pericolo durerà certamente, e se la continua di questo passo, non so quanti liberali resteranno fra poco nel Trentino a predicare che anch’essi vogliono fare qualche cosa senza far nulla mai. Ma contro il microbo socialista l’accaparramento clericale a lungo andare farà fiasco, perché appunto egli per paura di noi è quello che meglio ci spiana il cammino nel campo economico, ed anche nel campo morale col principio dell’organizzazione». Mondo cane avete ben compreso? Se non fate niente... lavorate per il socialismo e se lavorate davvero, preparate il socialismo! Ma codesta è una magnifica filosofia della storia, degna di avere a capo scuola un grasso borghese di Napoli. Coraggio, coscienti operai, le casse del partito sono vuote, la crisi delle organizzazioni è in permanenza, il dr. Battisti è in quarantena , il dr. Piscel fa l’avvocato, – non è nulla, coraggio, ché in città i borghesi, sdraiati al caffè sono un argomento potente della necessità del socialismo e nelle valli quÈ pretacci sciamannati che si fanno a quattro per scozzonare e organizzare la gente, sono tutti fatali apostoli del vostro partito. E pensare che c’è qualche ingenuo che v’ha eccitato a combatterli... Lasciateli lavorare, e viva il socialismo e chi ci crede! Mamma mia che buffoni! Nel sullodato numero unico del 1° maggio viene ristampato anche un aforisma del Liebknecht , che dovrebbe rappresentare le ultime conclusioni del dibattito, avvenuto giorni fa fra Piscel e Gasparini alla Camera del Lavoro circa la questione nazionale. Eccovelo, per la storia: «Per noi socialisti non vi ha questioni di nazionalità. Noi non conosciamo che due nazioni; la nazione dei capitalisti, della borghesia, della classe possidente da un lato, e dall’altro la nazione dei proletari, della massa dei diseredati, della classe lavoratrice; e di questa seconda nazione noi socialisti siamo tutti». 