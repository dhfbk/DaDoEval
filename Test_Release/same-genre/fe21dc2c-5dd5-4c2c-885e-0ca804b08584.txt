Quando si parla di riforma della burocrazia occorre anzitutto tenere presente il progressivo aggravarsi della situazione, in quanto si è arrivati oggi ad una spesa del 56 per cento delle uscite. D’altro canto se si licenzia un solo impiegato, tutti i sindacati sono concordi nello scioperare e purtroppo non si è ancora trovata la chiave per una soluzione razionale. Quanto all’attuale situazione, rivela come i parlamentari siano sottoposti ad una pressione dell’opinione pubblica ancora maggiore di quello che non lo sia il governo; perciò non rimprovera nessuno. Però bisogna dire che lo sciopero in corso è contro il Parlamento. È arrivato il momento di risolvere il problema dei poteri dello Stato: la Dc fallisce se non riesce a risolverlo. Afferma che teoricamente la possibilità di aumenti ci sarebbe, ma presupporrebbe un aumento delle imposte e la rinuncia ad altre spese indispensabili. Riepiloga tutti gli aumenti di cui hanno beneficiato gli statali. Se occorre essere dogmatici sulla spesa, sulla ripartizione si può discutere: la rivalutazione dei gradi elevati è stata necessaria perché i funzionari non sfuggano allo Stato e passino alle industrie private. L’atteggiamento che assumeranno le Camere non sarà di fiducia o di sfiducia verso il governo, ma verso il sistema democratico. 