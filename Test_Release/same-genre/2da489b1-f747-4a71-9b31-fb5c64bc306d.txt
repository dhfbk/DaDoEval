Vienna, 26 Mentre fisso sulla carta questi brevi appunti i lettori del Trentino saranno ormai informati sulla piega migliore che hanno preso gli avvenimenti. L’atmosfera s’era fatta talmente pesante che non era possibile sopportarla più oltre. La soluzione della terribile crisi si imponeva. Mai come entro lo spazio di questi pochi mesi la pace armata ha celebrato le sue orge. Domandatelo a migliaia e migliaia di famiglie che si videro strappati i figli e i giovani sposi per essere trasportati sui lontani confini ove o minaccia l’invasione straniera o donde doveva partire la squilla di guerra contro lo stato confinante. Domandatelo a quella lunga schiera di commercianti e di industriali che dalle vie interrotte e dalla continua minaccia di un conflitto armato si videro, rovinati i commerci, paralizzate le industrie o perfino si trovarono indotti a far aprire il concorso sui miseri avanzi del loro naufragio. Domandatelo a quelle migliaia e migliaia di lavoratori a cui dalla crisi industriale derivò la disoccupazione e la fame. E – notate bene – questi sono i disagi diremo così palpabili e controllabili dalla cronaca quotidiana della crisi. Che se si potesse interrogare il gazofilacio del ministero della guerra e quello del ministero delle finanze il quadro del disastro economico riuscirebbe certo più sconfortante. Non è quindi a meravigliarsi se da tutti i petti si sprigionò un profondo sospiro di compiacenza – certo sincera – quando il conte Stürgkh nel pomeriggio di ieri, rispondendo ad una deputazione di tedeschi della Boemia, la quale richiamava l’attenzione del governo sulle conseguenze finanziarie della crisi politica e pregava il presidente del Consiglio di voler fornire con una dichiarazione ufficiale al pubblico le necessarie spiegazioni sull’andamento delle cose, diede la seguente risposta ufficiale: «Esiste la fondata speranza che in un divenire non lontano cessi la tensione odierna». E la risposta rassicurante tornò più gradita inquantoché tutti i tentativi fatti per lo innanzi allo scopo di far parlare il governo riuscirono completamente infruttuosi: il conte Stürgkh si mantenne talmente abbottonato che riuscì sempre impossibile sapere alcunché in questa materia. Le previsioni ottimistiche del conte Stürgkh trovano maggior credito inquantoché esse sono condivise o meglio assicurate dall’ufficio degli esteri. Il Fremdenblatt di oggi infatti – giornale che come tutti sanno è organo del ministero degli esteri – constata che la crisi balcanica perdura ormai da oltre quattro mesi ed osserva che negli ultimi giorni è avvenuto un miglioramento nella situazione internazionale. Il giornale rileva a tale proposito le dichiarazioni del presidente del Consiglio russo ad un pubblicista austriaco, nonché la risposta data ieri dal presidente del Consiglio austriaco ai delegati dell’industria della Boemia settentrionale, e dice che le dichiarazioni provenienti da parte così autorevole non mancheranno certamente di produrre i loro effetti. Esse completeranno e consolideranno la tendenza pacifica creata dai continui sforzi delle grandi Potenze per il mantenimento della pace europea e l’assidua attività degli uomini di stato della Monarchia austro-ungarica ad appianare tutti gli antagonismi e chiarire tutte le controversie per quanto era compatibile con la protezione dei più importanti interessi. È vero che i due presidenti dei ministri non hanno potuto ancora pronunciarsi sulla sostanza concreta di un qualche accordo, e che hanno dovuto limitarsi a rilevare il miglioramento delle relazioni e la fondata speranza di una soluzione pacifica. Infatti la soluzione sia dell’antagonismo fra i belligeranti sia della vertenza bulgaro-rumena non è purtroppo ancora avvenuta e, a questo importante problema non ancora risolto, si aggiunge la questione albanese. Un’intesa circa la delimitazione dello Stato indipendente dell’Albania non è stata finora raggiunta. Al contrario, in tale questione si manifestano considerevoli divergenze di opinioni. L’appianamento di tale antagonismo incontra gravi difficoltà perché la Monarchia austro-ungarica ha già dimostrato sufficiente condiscendenza, tanto in questa questione, quanto in tutti gli altri problemi nei quali è interessata e bisogna tenere presente questo stato di cose per avere la giusta impressione dell’attuale situazione internazionale. Ma bisogna anche tener conto della volontà di pace che si è manifestata nelle dichiarazioni dei presidenti del ministero dell’Austria-Ungheria e della Russia. Essa produrrà un effetto tranquillizzante e lascerà scorgere la speranza che la grande crisi attuale passerà senza ulteriori gravi complicazioni. Così, in sostanza, il Fremdenblatt. In tono egualmente ottimistico parlano anche la Reichspost e la Neue Freie Presse. E giova sperare davvero che la crisi immane si risolva una buona volta. L’ultima parola non è ancora detta, è vero, molte questioni spinose stanno ancora aperte, ma è vero che anche il ghiaccio è rotto e che sopra l’abisso è gettato un ponte di passaggio. 