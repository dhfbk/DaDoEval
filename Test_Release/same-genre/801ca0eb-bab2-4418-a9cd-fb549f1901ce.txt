I fascisti hanno ereditato dai demo-liberali del dopoguerra un odioso concetto del Partito popolare: ch’esso sia cioè un partito eminentemente utilitarista, avido di posti e di potere, sempre pronto all’arrembaggio, sempre disposto a qualunque adattamento, ed incline ad ogni compromesso, pur di raccattare qualche bricciola del banchetto ministeriale. Contribuì a far nascere tale concetto il fatto incontrovertibile che dal ’19 fino al ’22 i popolari parteciparono a quasi tutti i ministeri. Un osservatore imparziale avrebbe però dovuto chiedersi se la partecipazione dei popolari ai gabinetti presieduti da Nitti, Giolitti, Bonomi e Facta non sia stata imposta da un’alta considerazione patriottica, giacché era notorio che senza i popolari la costituzione di qualsiasi ministero sarebbe stata impossibile e si sarebbe dovuto esaminare ancora se tale collaborazione non sia stata voluta e talvolta addirittura ricattata dai capi di governo, i quali ponevano come condizione imprescindibile alla formazione del ministero la partecipazione dei popolari. La confutazione però più documentata dell’accusa di gretto utilitarismo è data dalle statistiche, le quali dimostrano che i popolari non ebbero mai in nessun ministero il numero e la qualità dei posti che loro spettava, in proporzione delle loro forze parlamentari. Nel primo ministero Nitti un posto di ministro su 15, nel secondo ministero Nitti e in quello Giolitti due soli posti di ministro, mentre i vari gruppi demo-liberali (insieme 175 deputati) ne avevano 9 senza tener calcolo dei ministri senatori, i quali pure erano di marca liberale. Anche nel gabinetto Bonomi, i popolari che costituivano un terzo della maggioranza ministeriale, ebbero solo tre posti su 15, e si ricorda quali difficoltà dovettero superarsi perché uno di questi tre posti fosse il dicastero della giustizia. Se i popolari fossero stati proprio gli sfruttatori della situazione quali si vollero dipingere, si può ritenere che si sarebbero adattati ad una parte così secondaria? La verità è che i demo-liberali, abituati da cinquant’anni a governare da soli l’Italia, mal sopportavano la collaborazione del nuovo partito e, pur dovendo chiedere e talvolta invocare il suo soccorso contro il pericolo bolscevico, ne avrebbero voluto limitare la funzione a quella del servitore incomodo. Ed infatti, appena ebbero l’impressione che la minaccia rivoluzionaria era scomparsa, eccoli a gridare contro i popolari, eccoli inscenare una vergognosa gazzarra di stampa contro don Sturzo, ed eccoli ad accogliere il fascismo come una liberazione. Il nuovo padrone imponeva dei patti durissimi: ma che importa? Piuttosto che il controllo del segretario del P.P.I. si sopportò Michele Bianchi al Viminale, piuttosto che le leghe bianche, si tollerò anche la milizia fascista e mentre si faceva dell’affarismo e della corruzione ben nota in alcuni circoli fascisti della capitale, si continuò ancora ad accreditare la leggenda dell’utilitarismo e del faccenderismo popolare. Mussolini ereditò senza inventarlo tutto codesto bagaglio demo-liberale. Nonostante le apparenze in contrario del suo primo periodo di governo, è lecito concludere che svalutando le ragioni ideali del nostro partito, egli pensò fin da principio di poter legarci al suo carro o disgregarci collo sfruttare il nostro creduto opportunismo utilitario. Donde mai altrimenti la sua violenta insurrezione contro il congresso di Torino se non partendo dalla falsa idea che la minacciata perdita di due portafogli ci avrebbe piegati a rinnegare l’affermazione del nostro programma ideale? Donde mai il suo piano folle di guadagnarci alla riforma elettorale maggioritaria, se non dalla persuasione che i popolari, pur di salvarsi nel listone, avrebbero rinunziato alla battaglia per la proporzionale? Né la nostra resistenza che ci ha costato non solo la perdita di ogni potere al Centro, ma anche il sacrificio dei 1500 comuni e degli 11 consigli provinciali conquistati nelle elezioni amministrative del 1920 valse a fargli confessare il suo errore, ché ancora nel suo primo discorso nella Camera nuova ripeterà ch’eravamo e siamo un’accozzaglia di gente, tenuta assieme solo dal rimpianto dei buoni affari fatti sotto il vecchio regime e dalla speranza di farne ancora dei migliori, e tale ingiurioso concetto non lo abbandonerà nemmeno durante la più profonda crisi, scoppiata dopo l’assassinio, giacché anche di questi giorni aveva fatto correre la voce ch’era disposto a regalare dei portafogli ai popolari, purché abbandonassero l’opposizione. Eppure converrà oramai che i fascisti si abituino ad averci in diversa considerazione. Nonostante l’esempio di molti uomini liberali che rinnegarono il loro liberalismo per godere i vantaggi del nuovo regime e sovratutto per schivarne le vendette, i popolari liberi finalmente dalla preoccupazione che un loro rifiuto porti a quella crisi delle istituzioni che nel dopoguerra fu evitata solo per la loro abnegazione, non si smuoveranno più da una linea diritta ed inflessibile che mira ai supremi interessi del paese ed alle ragioni ideali per cui sono sorti. Ci sono invero anche oggi dei pavidi ammonitori che ci consigliano la resa. Arrenderci perché? Forse che troncando la battaglia, otterremo per la vita politica italiana condizioni migliori? Non ci ammaestra l’esperienza che venti mesi di adattamento, non hanno servito che a diminuire giorno per giorno le risorse della libertà e ad abbattere i presidi della giustizia sociale? Forse che la sopportazione ha salvato, non diciamo l’esercizio dei nostri diritti politici e amministrativi, non diciamo le ragioni dell’equità della pubblica amministrazione, ma le speranze più modeste della pacificazione? No, oggi l’acquietarsi a promesse verbali, mentre la triste realtà non accenna a modificarsi, equivarrebbe a tradire la propria missione politica. I partiti che hanno uno sfondo ideale ed una ragione d’essere che supera l’immediato esercizio del potere, non sono né società di mutuo soccorso, né accademie per la coltura personale: sono sovratutto organizzazioni di combattimento, e quando nei momenti decisivi della vita pubblica, disertano la battaglia, tanto sarebbe che non avessero mai innalzata la loro bandiera. Su questa, ancora nel ’19, abbiamo scritto la parola Libertas: e la minaccia veniva allora dalla demagogia rivoluzionaria di sinistra. Oggi non la minaccia, ma il fatto del regime fascista colla sua forza armata e colla sua pressione governativa, ci pone contro una rivoluzione di destra. Fra queste due rivoluzioni, dalla nostra storica posizione di centro, noi combattiamo, oggi, come allora, per i fondamentali principii d’un ordinamento libero e civile, l’unico che possa garantire tranquillo progresso alla nostra nazione, l’unico che ci dia il diritto di esigere la più rigida disciplina sotto il vigore delle buone leggi, il solo che assicuri intiera cittadinanza e forza acquisitrice alle nostre idee di religione e di patria, il solo ordinamento infine che garantisca continuità ed onore alle istituzioni italiane. Questa battaglia va combattuta sino in fondo, costi quello che vuol costare. I popolari non hanno invero più nulla da difendere di quello che si chiama possesso politico: non ministeri, non provincie, non comuni, non rappresentanze sindacali, ma hanno da difendere qualche cosa di più alto e di più nobile: l’onore della propria bandiera e le ragioni ideali della propria esistenza politica. 