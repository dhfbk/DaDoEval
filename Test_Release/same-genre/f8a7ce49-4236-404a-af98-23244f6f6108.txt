Guardando tristemente alla neve che minaccia riseppellire il verde recente del paesaggio e risentendo nelle ossa macerate dalla faticosa giornata invernale tutte le insidie di questo troppo lungo trapasso di stagione, stavamo quasi per concludere che della primavera nulla rimane se non l’indicazione ufficiale del calendario; divenuto anche questo una menzogna convenzionale, come tante altre... quando non sappiamo quale idea pietosa ci sospinse sotto gli occhi un trafiletto dell’Alto Adige, venuto dall’«altipiano» e intitolato «primavera» . L’articoluccio descrive prima il ritorno della «dolce primavera» con tali accenti e tanto entusiasmo da farci presupporre assai bene degli studi classici dell’autore, il quale visto che fuori si ostinava a nevicare e che la neve non faceva per l’argomento, si risolvette a parafrasare senz’altro le canzonette dell’Arcadia Tornasti, o Primavera, e l’erba verde e i fiori e i giovanili amori tornarono con te. Ma l’introduzione non conta, non è vero? È la morale che conta, ed eccovi la morale, a cui arriva attraverso i prati fioriti della sua fantasia lo scrittore dell’altipiano: «Questo soffio [si tratta dei prelodati zeffiri primaverili – n.d.r.] questo soffio però non porta troppe consolazioni ai clericali, che veggon di anno in anno il popolo svegliarsi, scuotere il giogo, e proclamare: siamo capaci di reggerci da noi, non abbiamo necessità per i nostri affari mondani di avvocati non chiamati; lasciateci liberi!» «Così le cooperative, arma forte in mano del clero, non solo economicamente ma anche politicamente si ribellano. San Sebastiano fu il primo e fece il passo più forte di emancipazione. Ora quella Cooperativa intisichisce fra le poche forze di pochi testardi. Nosellari quanto prima pare voglia imitarlo, istituendo anche colà un negozio indipendente, che non farà certo meno affari che la cooperativa. Così, nella altre frazioni e nel capoluogo, molti dei nostri consenzienti stanno alla testa delle casse rurali e nelle cooperative. Si dice che perfino nella rocca di Carbonare si voglian fare delle innovazioni, che segnan marina torbida». E fermiamoci qui, se vi piace. I due periodi sono degni della nostra considerazione, non per la persona che li ha scritti, e per gli avvenimenti locali, a cui accennano, ma per il carattere più generale che assumono certe affermazioni. Poiché non v’ha dubbio: codesta primavera anticlericale è il sospiro di molti nostri avversari politici, codesta ristaurazione dei bei tempi antichi è il sogno specie di quegli oligarchi montanari ai quali l’organizzazione cooperativa ha tolto di mano l’arma più potente del dominio e dell’arbitrio. Ora la nuova solidarietà economica che i consumatori hanno accolto come una liberazione costoro la chiamano giogo e l’opera ausiliatrice del clero, perch’esso non lucra né briga per interesse suo, la dicono «soperchieria d’intrusi». E mentre da un lato celebrano ed invocano «i negozi indipendenti» e confidano nell’opera demolitrice del pizzicagnolo, dall’altra vantano che delle cooperative o delle casse rurali sono passate nelle mani di consenzienti. Che spirito cooperativo dovrà animare costoro, se consentono davvero a siffatte intenzioni! Negozianti o cooperatori non sono che due spoglie per lo stesso uomo: l’anticlericale. E costui agogna il disgregamento, desidera la zizzania. Che importa se con ciò si distruggono l’esigue speranze che si possono nutrire di avvezzare anche i villici più retrivi alla vita sociale, di unirli tutti in una compagine salda sulla quale s’alzi il nuovo edificio economico del nostro paese? L’anticlericale non pensa né a fare né a rifare, pensa a demolire. È il verme che rode e corrode e tarla e nel tarlo si consuma. Noi domandiamo ai nostri amici, dispersi in tutti i paesi: non ne sentite lo scricchiolio, non ne avvertite il lavoro sordo e rabbioso? Badate di non accorgervene troppo tardi, badate di non cullarvi in una sicurezza o in una noncuranza che nessuna ragione giustifica. La cooperazione è così gran bella cosa che merita d’essere sostenuta anche se considerata semplicemente quale istituzione sociale, ma nel trentino fu ed è qualche cosa di più: una franchigia ed una garanzia di libertà per ogni attività pubblica del consumatore o del creditore. Al clero poi in modo speciale non tocca a noi ricordare in proposito quale sia il suo dovere. Autoritativamente furono affermate la ragioni del suo concorso a tale opera e stabiliti anche i termini entro i quali si deve svolgere. Una di queste ragioni è ovvia e dello stesso ordine di quelle che muovono clero e laici, fedeli della chiesa, all’attività sociale in genere. Si vuole cioè sbarrare il cammino alle dottrine ed alle pratiche anticristiane e demoralizzatrici del socialismo. Oggi tale compito s’impone più che mai. Ognuno deve oramai fare la triste constatazione che a resistere ed a combattere contro questo male siamo rimasti quasi soli in campo. Il liberalismo, com’era concepito da noi, conteneva senza dubbio degli elementi conservativi, fatti un po’ di logica, un po’ d’interesse di partito ed un po’ d’idealismo nazionale. Molti potevano forse sperare che questi elementi riuscissero a rendere impermeabili certi istituti sociali. Ma dopo dieci anni diteci: dove ha resistito il conservatorismo liberale alla penetrazione socialista? Se eccettuate i corpi legislativi, amministrativi o professionali, dove il sistema elettorale servì da diga naturale, il virus rosso fu iniettato quasi dappertutto. Tolta Rovereto, dove tratto tratto si trova anche il coraggio di respingere il socialismo in nome di principii o di un programma, dove si ebbe una resistenza che non fosse ispirata all’interesse del momento? Dei conservatori molti invecchiarono, alcuni si trovarono fuori dell’arringo per disorientazione o per debolezza, gli altri sotto la bandiera del radicalismo passarono sopra a tutte le ragioni morali ed economiche che pur dal programma di un Mazzini si levano su contro i socialisti e badarono ad intendersela, riservando per sé certi steccati chiusi del potere pubblico, lasciando tutto il resto ai rossi, coi quali amarono spesso confondersi sotto la comune bandiera dell’anticlericalismo. Italianità, difesa nazionale? Sentite come vi risponde l’articolista dell’altipiano e – badate – non risponde per conto suo, ma di tutti i «buoni»: «È vero che s’è formato un partito di tinta rossa internazionale. Ma per noi, se saranno rossi alla Piscel o alla Battisti, mi pare sia qualcosa di meglio che la coscienza positiva. Da questo socialismo al sentir nazionale il passo è assai breve, e non andrà molto che, a parer mio, ne vedremo gli effetti. È questo il voto che assieme all’olezzo dei fiori, si spande via per l’aria dal core di tutti i buoni di quassù». Tutti i buoni dunque. Non c’è da illudersi, ed è notevole che il voto «si spanda» proprio da quell’altipiano, dove ai cattolici, al clero soprattutto, si fece appello per la difesa nazionale. Ora vengono i socialisti? Ben vengano, valgono meglio degli altri già sfruttati, pensano i buoni. Ed eccovi la linea sulla quale oscilla il partito liberale o la parte di esso che si agita e vive, ecco perché i cattolici sentono la necessità di provvedere alla difesa degli interessi morali e sociali del paese con organizzazioni proprie, ecco anche perché essi non hanno mai potuto smettere le diffidenze o lasciar cadere le riserve, anche quando in apparenza sembrerebbe più generoso il trascurarle. 