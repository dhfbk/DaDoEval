Amici di Sassari, è passato un anno dal giorno in cui, in questa piazza, io affermavo che l’autonomia regionale, della quale allora tanto si discuteva, e che ora diventa realtà, si può rivelare un bene così come può, invece, risultare un male . Oggi io ribadisco quel mio pensiero e vi ripeto che l’autonomia regionale sarà sicuramente un bene se gli amministratori che eleggerete sapranno agire con concretezza. Il governo, e ve ne do piena assicurazione, sarà a fianco dell’amministrazione regionale per il progresso della Sardegna; ma perché i risultati siano positivi, bisogna non indulgere alla passione politica. Troppi partiti si presentano a questa consultazione ma soprattutto troppa politica si è fatta e si fa durante la campagna elettorale: si è persino rispolverato il problema istituzionale. C’è forse bisogno che io vi ricordi che la questione istituzionale fu risolta dal popolo nel 1946, e con perfetta lealtà, sulla base del patto stretto colla Corona, ancora durante la guerra? Dopo il 1946, nessuno ha voluto forzare i sentimenti dei monarchici, ma era necessaria una unità fondamentale che permettesse a tutto il popolo di procedere compatto sulla via della ricostruzione. In un altro periodo della nostra storia, nel Risorgimento, il dilemma si presentò in senso inverso; ed allora i repubblicani, in buona parte, per amore dell’Italia, servirono fedelmente la Monarchia. L’anno scorso abbiamo lanciato la parola d’ordine del «secondo Risorgimento»: non diminuiamo la nostra forza ricostruttiva con sterili divisioni; non sarà certo il vostro voto di domenica che potrà far sperare i monarchici in un mutamento istituzionale. L’Italia del secondo Risorgimento deve essere degna della prima Italia. Il cammino già percorso, e siamo appena all’inizio, dimostra che noi preferiamo i fatti alle parole. Vano è, quindi, il rimprovero che si tenta di muoverci, di abbondare in sterili promesse. Con grande meraviglia, ho appreso che un oratore comunista, e precisamente l’onorevole Togliatti, ha l’altro ieri affermato a Nuoro che non vale nulla uccidere qualche migliaia di zanzare se poi migliaia di sardi dovranno cedere la propria terra all’America e questa accusa, che non può che definirsi stolta, è stata anche ripresa da un manifesto fatto affiggere nelle vostre città . È questa vergognosa malafede! Il Patto atlantico, oggetto di tante calunnie, proprio in questi giorni comincia a dare i suoi frutti di pace: ecco lo sblocco di Berlino. La prima intesa pacifica dopo mesi e mesi di contrasti. Noi abbiamo bisogno della pace perché solo con la pace possiamo condurre avanti il nostro lavoro per la rinascita del paese. Quanto all’uccisione delle zanzare ricordo che essa è il risultato della vasta opera per la liberazione della Sardegna dalla malaria che ha avuto come immediata conseguenza la salvezza di molte vite di sardi: è di questo che vuol ridere l’oratore comunista? Ma, del resto, è forse solo nella lotta contro la malaria l’azione del governo per il potenziamento economico dell’isola? Vogliamo lavoro è il grido che ho inteso da un operaio all’inaugurazione di un canale di irrigazione: è proprio a questo che tende, con ogni energia, il governo. Ma proprio contro questo sforzo ricostruttivo si appuntano le offensive dell’estrema sinistra e dell’estrema destra. Il governo sa di avere operato all’interno e all’estero con dignità e fermezza. Lo spirito della nuova Costituzione vuol dire democrazia, libertà nella disciplina. Ora da sinistra ci si accusa di uccidere la libertà, proprio mentre i suoi propagandisti sono liberi di andare in giro e diffondere le loro sporche calunnie. Ci dimostrino i comunisti che una eguale libertà regna nei Balcani, soprattutto che esiste quella libertà di sciopero, per cui essi dimostrano tanta predilezione. I loro attentati alla economia nazionale non potranno essere più a lungo tollerati: se sarà necessario chiederemo al Parlamento una legge che colpisca il sabotaggio contro la produzione. Ma la speranza maggiore, oggi, è la risposta nel buonsenso degli operai che dimostrano una crescente resistenza alla irregimentazione comunista. Il sindacalismo deve essere libero, effettivamente, sia dal governo che dai partiti. D’altra parte, se occorre sempre stare sulla difensiva per la tutela dell’ordine pubblico e della legalità, è assai più difficile per il governo l’attuazione delle riforme strutturali e in particolare di quella fondiaria. Possiamo chiedere agli industriali e ai proprietari di rendere giustizia agli operai se sapremo tutelare il loro buon diritto, il diritto alla libertà di lavoro e se eviteremo la rovina della industria. La disoccupazione è uno dei problemi più gravi e il governo cerca ogni via che apra uno sbocco dignitoso alla nostra abbondanza di braccia. Il Movimento sociale italiano irride all’internazionalismo, ma noi crediamo nell’internazionalismo che dischiuda le porte di altri paesi ai nostri emigranti. La nostra è una politica di dignità, non di viltà: concediamo per ottenere. Purtroppo ho sentito rinascere, in questa campagna elettorale, parole aspre e minacciose che ricordano e ripetono gli errori del passato. Un oratore dell’estrema destra ha definito il Parlamento una jungla. Guai a ripetere il gioco del 1922! Allora credevamo nella forza inerme della libertà: oggi crediamo nel governo democratico che saprà difendere anche con la forza le ragioni della libertà. Non tutto ciò che è stato compiuto nel ventennio è da condannare, ma si è sbagliato nella questione fondamentale: lo strangolamento di ogni controllo espresso dal popolo. Conseguenza fatale: la guerra rovinosa. Noi siamo per la pacificazione, ma sulla base della libertà e della democrazia. Nessuno creda alla possibilità di un nuovo squadrismo di destra o di sinistra. I fascisti tentano di diffondere la loro epidemia tra i giovani: se il male dilagasse ricominceremo a fare il processo alla dittatura. Ma io sinceramente mi auguro di potere essere il presidente del Consiglio che ha spezzato la spirale dell’odio ed ho piena fiducia nell’amore del popolo per la libertà. Il sistema dello Stato-partito non sarà più possibile. Il governo, oggi, è espressione del leale spirito di intesa e di collaborazione tra partiti diversi, uniti nella concordia sui punti fondamentali che condizionano un regime democratico. Ciò non fu possibile con i comunisti che, quando furono al governo, non abbandonarono mai il sistema del doppio gioco continuando sulla via della cospirazione. Sarebbe davvero augurabile che essi abbandonassero i sistemi della illegalità e del rivoluzionarismo a tutti i costi. Bisogna che tutti si sia concordi nell’accettare la democrazia che vuol dire libertà per tutti e tanto meglio se questa democrazia è arricchita dal calore della fraternità che viene dal Cristianesimo e che ci ispira a sentire e ad agire secondo le più sacre tradizioni del nostro popolo . 