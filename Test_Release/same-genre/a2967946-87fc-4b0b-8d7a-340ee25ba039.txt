Ci si comincia a veder chiaro . Tra le mille brutture e oscenità, la più parte inventate di sana pianta, di cui la stampa onesta in nome del pudore, riempie in questi giorni le sue colonne, si trovano anche delle confessioni che sono preziose. Gli anticlericali, ebbri dei risultati ottenuti in questo primo assalto, diventano imprudenti. Entra in scena il partitino radicale, che è solito strofinarsi dappertutto nella vana speranza di essere notato, e che in ogni modo è l’esponente della organizzazione massonica, ed anch’esso non sta più nella pelle. Il segreto sbotta dalla bocca di tutti loro non più guardinghi nell’esaltazione della battaglia turpe: si vuole arrivare alle leggi contro l’istituzione privata. Insomma, si scimmiotta la Francia. Anche là con una campagna premeditata, cogli errori di preti, colla furberia di Delcassé e di Waldeck- Rousseau , si ottenne di impedire ai preti e alle suore di istruire, col duplice scopo di togliere le nuove generazioni agl’insegnamenti della dottrina e della morale cristiana, e di far guadagnare degli stipendi a molti istitutori a spasso. Gl’italiani hanno fin qui resistito alla propaganda anticlericale. Non hanno mai voluto prendere sul serio i settari, che gridavano contro i frati e le suore, salvo poi mandare a scuola da loro i propri figli. Hanno conosciuto benissimo di quanto affarismo fosse impeciata quella Sinistra che riuscì ad andare al potere col 1876 e che riempì in breve l’Italia di scandali finanziari. Per essa venne in uso comune il verbo «mangiare» e lo scredito delle istituzioni parlamentari. La massoneria lavorò a tutt’uomo contro la Chiesa, ma gli scandali che scoppiarono periodicamente in seno alle sue loggie, i tabacchi del Kentucky, le rivelazioni di Imbriani , e tutto il resto resero il suo lavoro meno efficace di quello che la setta sperasse. Oggi, dopo gli ultimi congressi massonici, dopo ristabilitosi il blocco dei partiti popolari, l’assalto vien dato con altro sistema: si tenta di screditare il clero, di aizzare contro di lui l’odio, non più per cause politiche ed economiche, ma colpendolo in ciò che esso ha di più sacro, mostrandolo insidiatore dell’infanzia. Già qualche giornale del «blocco» ha messo fuori il suo bravo disegno di legge: «È proibito ai ministri di un culto e a chiunque abbia pronunciato i voti di una religione e ne veste l’abito di aprire scuole o convitti». Ecco dunque il risultato finale della campagna che si spera di raggiungere con questa valanga di calunnie e di fatti inventati, di pazzie erotiche scritte sotto l’eccitazione spasmodica dell’odio contro la Religione. Per questo s’inventarono porcherie e racconti inverosimili come le messe nere di Varazze. Siamo franchi: per quanto il fatto possa essere deplorevole, non si può escludere, a priori, che in collegi, anche se retti da religiosi, possa avvenire qualche disordine; ma la fantasia sbrigliata dei complici e dei settarii arriva all’incredibile, e spera nella buona fede del popolo, nella sua semplicità, perfino nella sua volgarità, per inoculargli, per mezzo di questi racconti, l’odio contro il prete. Si conosce la natura del Governo che regge oggi l’Italia, il più esautorato che essa abbia avuto. Il giorno in cui le grida assordanti della piazza, le dimostrazioni, intimeranno al Governo di fare delle leggi di persecuzione contro il clero e gli ordini religiosi, il Governo le farà, con grande meraviglia di coloro che gli concedettero ogni appoggio, che non ammisero alcuna riserva contro lui, nella speranza di avere la pace religiosa. Ottenuta la prima legge se ne vorranno delle altre. E, andando di questo passo, potrà avvenire in breve di passare per tutte le fasi per le quali è passata la Francia: e quel poco di resistenza che si opponesse, sarà infranta dalla campagna turpe contro il clero, che gli avrà alienato il popolo. Il socialismo ha fatto del suo meglio per rendere odioso il prete al popolo, calunniandolo e disprezzandolo, ed è innegabile che in certe regioni il clero ha perduto molto terreno tra le masse operaie. Quanto alla borghesia, essa starà col prete e pel prete fino al giorno in cui spererà di sfruttarlo; il giorno in cui non gli servirà più, lo butterà come un limone spremuto. C’è ancora tempo per rimediare a questa catastrofe che è venuta innanzi quasi inosservata da coloro che più avevano l’obbligo di essere vigilanti, e che si cullarono in un appoggio più o meno interessato del Ministero? Noi crediamo di sì, ma è d’uopo che i cattolici italiani oppongano alla rabbia degli avversari la più energica azione. Anzitutto un’azione di difesa. Gli anticlericali che con furore di cannibali fanno oggi la campagna contro il clero sfruttando forse un fatto isolato, sono semplicemente delle canaglie. Il modo stesso con cui scrivono i loro giornali dimostra che sono gente uscita dai postriboli perché ne conoscono il gergo e le abitudini, perché hanno talmente perduto ogni senso morale che si fanno quotidianamente maestri di turpitudini e di nefandità prima inventandole, poi stampandole coi titoloni, sotto pretesto di tutelare l’innocenza! E sono notori, moltissimi di costoro, come habitué dei ritrovi equivoci, come gente che non solo ha pagato e paga continuamente il suo tributo a Venere, ma se ne vanta e della turpitudine non contemplata nel codice ha fatto un sistema nei suoi principi, le sue motivazioni e... i suoi corollari. Ebbene costoro, coll’odio della belva sanguinaria, si avventano a tutto il clero italiano e lo assalgono in quello che esso ha di più sacro, il suo onore, la sua morale, che non è certo quella di questi sciacalli. E i cattolici rimarranno inerti? Leggiamo nei giornali di oggi che si aspetta da Roma una vigorosa protesta: bene, ma anche in tutto il resto d’Italia dovrebbe sorgere la voce d’indignazione di tutti gli onesti i quali dicano basta a questi venditori di fango e di calunnie a cinque centesimi. Ma poi dopo questa prima mossa, che è del momento ed urgente, è necessario pur pensare all’avvenire, provvedendo in modo che simili fatti non possano più ripetersi. Diciamo non possano, perché in ogni altro paese civile che non sia la Francia, e ora sembra purtroppo anche l’Italia, una tale montatura sarebbe impossibile. Manca l’educazione delle grandi masse popolari che sono in preda ai demagoghi; è necessario un lavoro di formazione di coscienze; è necessario guadagnare una altra volta gl’italiani ai sacrifici anche grandi per difendere le proprie idee ed i propri principii, è necessario risvegliare nel cuore dei cattolici italiani la fiamma dell’entusiasmo che fa dimenticare i pericoli delle lotte aperte, senza quartiere per i proprii ideali. 