Poiché stiamo procedendo ad un esame del progetto del Trattato della Comunità europea, noi andremmo orientandoci – almeno nella prima prossima fase di contatti governativi – ad assumere, in linea generale, posizione favorevole ed in difesa di esso; infatti il progetto, nonostante contenga, su alcuni punti, delle conclusioni che non condividiamo e malgrado presenti evidenti squilibri e difetti, (attualmente nel corso delle successive discussioni ci adopereremo per modificare se possibile gli uni e le altre) nel complesso sembra a noi che sia suscettibile di condurci a positivi risultati. Allo scopo di assicurare a tale nostra azione il migliore esito, ci interesserebbe di conoscere tempestivamente – in vista della riunione che il 12 maggio p.v. dovrebbe aver luogo – oltre al generale orientamento di codesto Governo anche gli specifici punti che non incontrino la Sua approvazione e sui quali esso si prepara comunque ad avanzare riserve. (Per Bonn, Lussemburgo e Parigi) Si prega di voler riferire cortesemente al riguardo. (Per Bruxelles) Si è tenuto presente la comunicazione che codesto Governo ha fatto con la nota allegata al telespresso ministeriale del 7/3/53 n. 21/0942. Peraltro saranno gradite, oltre eventuali nuove notizie, anche le considerazioni e le osservazioni che al riguardo l’E.V. ritenesse di comunicare. (Solo per L’Aja) Si hanno presenti alcune idee di codesto Governo nelle note allegate al nostro telespresso del 7 marzo 1953 n. 21/0942. Peraltrosaranno gradite le osservazioni e le considerazioni che la S.V. ritenesse di comunicare in merito, oltre alle eventuali nuove informazioni. 