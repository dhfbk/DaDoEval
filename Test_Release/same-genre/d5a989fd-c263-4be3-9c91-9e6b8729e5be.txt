Avevamo rilevato altra volta la tattica socialista che ostentando una purezza di linea intransigente, di fatto imbroglia il pubblico credulone, appoggiando, ove creda opportuno, un programma opportunista piccolo-borghese, formulato e predicato da capi socialisti, ma, presentato non sotto la ditta del partito socialista, ma sotto quella delle proprie esistenti o non esistenti cooperative di lavoro, sindacati economici, leghe dei contadini. Il trucco è chiarissimo specie nella conca di Primiero, ove, come abbiamo già documentato, sotto la bandiera delle associazioni economiche e nascondendo il proprio programma e il proprio carattere, i socialisti chiedono i voti degli elettori per un programma che favorisce le piccole industrie, il concorso dei forestieri, la viabilità ecc. E giacché fra le società scese in lotta vi erano anche le sezioni primierotte della federazione edilizia, domandavamo che ne pensasse l’on. Flor, segretario del sindacato edile, ma contemporaneamente deputato e collega di quell’on. Groff il quale in nome della dignità del partito predica tutti i giorni l’intransigenza. La risposta era implicita, ma ora nella Voce la troviamo anche espressa nettamente. Vi si legge infatti a proposito della lotta in Primiero: «Per tutto ciò e per dar vita nuova in quel distretto, le organizzazioni operaie-cooperative e dei contadini si sono messe in lotta per la conquista di quei comuni nelle nuove elezioni, stabilendo un programma positivo e di possibile realizzazione purché sia attuato da uomini seri e nuovi che abbiano forza di imporsi verso lo Stato e la Provincia. Il compagno Flor ove parlò svolgendo tale programma portò nuovo entusiasmo e fede e non dubitiamo che la lotta che sta svolgendosi in questi giorni porterà i primierotti a nuova vita spazzando via tutte le tenebre e portando nuova luce e nuove iniziative al distretto: facilitare il concorso forestieri, sviluppo di nuove industrie, lavorazione del legno di cui è tanto ricco il distretto, la costruzione della tranvia Feltre-Primiero-Canale, miglioramento della scuola per una maggiore e migliore istruzione alle future generazioni». Si fanno dunque le elezioni con un programma non socialista. Il deputato socialista svolge tale programma e… se il giuoco riesce a elezioni fatte, i socialisti canteranno vittoria! E forse non avranno torto, perché i loro capi, a questo modo, imbrogliando i creduloni, si saranno impadroniti del mestolo che poi maneggeranno a modo loro. I socialisti di Cavalese, i quali avevano prima chiesto di fare alleanza coi popolari, impediti dall’on. Groff di compiere questo misfatto, sono ora furibondi contro i popolari di colà i quali avrebbero accettate trattative coi liberali. Nella Voce di venerdì si scagliano perciò con ingiurie violente contro i popolari che tradirebbero la causa del popolo. Sentite che stile: «…degni emuli di quel Giuda che vendette Cristo per il denaro così essi porgono Cavalese ai signori che aspettano la preda benché abbiano acqua alle canne che sta per sommergerli; smascheratevi, facce di bronzo! Che il popolo conosca finalmente chi si copre col manto dell’agnello per morderlo poi più impunemente… tipici vigliacchi, cavalieri d’industria, calpestatori di ogni idealità pel vostro comodaccio ed interesse… sepolcri imbiancati… fetente marciume…». «Viva la vostra coerenza viva la vostra sincerità», concludono sarcasticamente i socialisti di Cavalese. Dopo tutta questa roba si dovrebbe ritenere che almeno in Fiemme i socialisti si presenteranno dappertutto con tattica intransigente, sdegnando specialmente il contatto dei signori liberali. Per convincersene, basta leggere la stessa Voce nella colonna seguente. Vi si annunzia in una corrispondenza da Predazzo che colà si è costituita una libera unione di varie correnti economiche della borgata, unione che intende rappresentare tutte le classi, quella dei lavoratori, quella degli esercenti e industriali e quella degli allevatori di bestiame. Il comitato farà designare i candidati comuni dai fiduciari di ciascuna classe. I lavoratori si raduneranno a tale scopo domenica (ieri). È chiaro che qui si tratta di una compattata, di un pasticcio libero-borghese-socialista contro il partito popolare. L’on. Groff. stampando questa bella roba, ha avuto un po’ di vergogna e, volendo lasciar fare, senza però compromettere il partito innanzi ai superiori, ha apposto alla corrispondenza la seguente noterella: «N. d. R. – Diamo corso per debito di ospitalità a questo comunicato che ci viene trasmesso da un liberale, e senza entrare in merito al programma in esso esposto, ci limitiamo a rilevare e ricordare che dal punto di vista del partito socialista le elezioni comunali vengono riguardate come un episodio della lotta di classe. Escluso dunque ogni accordo con partiti o categorie che non entrano nelle nostre direttive. A Predazzo, a quanto ci consta, non esistono organizzazioni nostre; perciò il terreno in questo senso è sgombro». Il terreno è sgombro! Avete capito? A Predazzo Groff e Flor hanno avuti dei buoni voti socialisti ed ha vivacchiato per lungo tempo una camera del lavoro; anzi nel nucleo socialista locale domina quel Demartin che fu ripetutamente candidato ufficiale del partito rosso. Ma all’on. Groff torna a conto far credere che a Predazzo non ci sia nessuno il quale sia tenuto alla disciplina socialista, per poter dichiarare che il terreno è sgombro, cioè che i socialisti di colà possono fare il comodaccio loro, accomunarsi e confondersi con chi meglio loro piaccia, anche coi liberali, anche cogl’industriali, anche con quei signori che i socialisti di Cavalese – a pochi chilometri di distanza – proclamano la peste della valle e la rovina del popolo. Buffoni! «Viva la vostra coerenza, viva la vostra sincerità». 