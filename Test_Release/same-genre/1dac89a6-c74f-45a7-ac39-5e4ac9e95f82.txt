La primavera non è lontana. Durante l’inverno il lavoro di ricostruzione s’è ridotto a minori proporzioni, non arrestato; ma colla buna stagione tutte le braccia saranno pronte, le cooperative di lavoro aumentate di numero, il consorzio dei comuni avrà a disposizione altri 20 milioni per i suoi anticipi ai privati, il genio civile avrà una ventina di milioni per le opere pubbliche. Siamo quindi preparati all’energica ripresa del lavoro di ricostruzione? Eh no, non bisogna illudersi! Essere pronti vorrà dire avere a disposizione almeno i mezzi necessari per condurre a termine i lavori incominciati. Ebbene nel settembre 1919 si calcolava che per finire le case, incominciate dal genio militare, occorrerebbero almeno 63 milioni. Dal settembre in qua il numero degli edifizi incominciati si sono triplicati. Il fabbisogno è aumentato quindi a 200 milioni circa. Notate poi che ve ne sono molte altre ancora, per la ricostruzione delle quali sussiste una specie di contratto fra i proprietari e il genio militare (atto di consenso). Bisogna quindi battere a danari di nuovo, altrimenti in primavera entreremo in crisi. Sta bene che il genio militare cessi e con ciò cessi la rubrica «spese di guerra», ma il genio civile corre il rischio di fare magrissima figura, se i denari a cui i militari potevano attingere come ad un pozzo di S. Patrizio, gli arriveranno scarsamente a goccia a goccia. Ecco il problema che converrà tener d’occhio le prossime settimane. 