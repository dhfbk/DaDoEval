Cari amici, quando erano al governo tutti i partiti, io come capo del governo, parlavo in tono amichevole verso tutte le correnti politiche. Oggi, purtroppo non posso e non devo farlo. Finita la guerra c’era la speranza che tutti avrebbero compiuto ogni sforzo per la ricostruzione della patria non solo materialmente ma anche spiritualmente con il rispetto, cioè, delle libertà democratiche per tutti. Questa speranza oggi è caduta ed è spenta. Questo per colpa dei comunisti, animatori e manovratori del blocco popolare, che hanno in questi ultimi tempi dimostrato di non essere leali verso il regime democratico, riservandosi, quando occorra, anche l’azione diretta. I comunisti, inoltre, nella loro violenta opposizione agli aiuti americani ed al piano Marshall, tradiscono gli interessi del loro paese facendoci correre il pericolo che gli americani lascino cadere, non approvandoli in Parlamento i loro progetti di risanamento economico dell’Europa. Con la loro polemica a favore della Russia i socialcomunisti continuano a fare nascere su di noi ed intorno a noi sospetti e diffidenza che certo non richiamano ma allontanano gli aiuti che ci necessitano per far lavorare i nostri operai e per far funzionare la nostra industria. E poiché la propaganda comunista ha cercato di minimizzare questi aiuti non è male che io vi citi qualche cifra e qualche dato. A partire dall’estate 1943 gli Stati Uniti hanno fornito aiuti all’Italia in forme varie per l’ammontare complessivo di un miliardo e 900 milioni di dollari. La maggior parte di tali aiuti per un ammontare di un miliardo e 200 milioni di dollari è stata completamente gratuita: mentre i restanti 569 milioni di dollari sono stati corrisposti sotto forma di crediti a lunga scadenza e sotto forma di rimborsi per spese sostenute dagli americani in Italia durante il periodo della cobelligeranza. Gli aiuti gratuiti forniti prima dall’esercito americano attraverso l’amministrazione dell’Unrra e quindi dall’Ausa, sono stati generi alimentari, medicinali, carbone, petrolio, cotone, metalli, lana, fertilizzanti ed altre materie prime. Tutto questo, oltre ai crediti ed ai rimborsi del governo americano ed a tutte quelle altre forme di collaborazione, quali la rinuncia alle nostre navi da guerra, lo sblocco dei beni italiani negli Stati Uniti, la restituzione delle navi mercantili, ha dato un contributo decisivo alla nostra ripresa economica che altrimenti sarebbe ancora nelle condizioni disastrose dell’immediato dopoguerra. È quindi incomprensibile questo atteggiamento di aperta ostilità dei comunisti nei confronti dell’America. Oggi una parte del paese è lanciata contro di noi che difendiamo gli interessi e la vita del popolo italiano ed è lanciata contro di noi e contro l’America col pretesto della indipendenza nazionale che proprio noi difendiamo mentre è tradita dai nostri avversari. Ma questo atteggiamento non è spiegabile che con gli ordini ricevuti da Zdanov e con le direttive avute dal Comitato speciale di Belgrado creato per dare scacco all’azione risanatrice e ricostruttrice dell’America in Europa. E badate bene che in America non è che manchino forti opposizioni al piano Marshall: è per questo che io temo molto che le agitazioni e l’atteggiamento di una parte dei popoli di occidente, primo fra tutti il popolo italiano, potrebbero creare una atmosfera di scetticismo tale da indurre la stessa America ad abbandonare l’idea di soccorrere i paesi che non corrisponderebbero come dovrebbero a questi sforzi per il risanamento della loro vita economica. Se ciò si avverasse, le conseguenze sarebbero letali per la vita economica del nostro paese e soprattutto per i nostri lavoratori. Ed è per questo che dinanzi alla storia coloro che avversano il piano Marshall si assumono una gravissima responsabilità, quella di danneggiare nel profondo le radici stesse della ripresa economica del popolo italiano. Grave sarebbe però anche la responsabilità del presidente del Consiglio se non smascherasse queste manovre e queste menzogne dei comunisti, se non rendesse edotti gli italiani del vero stato delle cose, con linguaggio decisamente chiaro anche se gli viene rimproverato di essere aspro. Perciò io dico ai nostri avversari: badate a quello che fate; e dico a voi: badate a quello che vi dicono ed a quello che vorrebbero farvi fare. Io non sto qui ad addentrarmi in dettagli sul funzionamento tecnico degli aiuti americani ma posso assicurarvi che se negli anni venturi il piano Marshall sarà attuato e messo in opera, il 50 per cento delle risorse alimentari e delle materie prime potranno esserci assicurate. Il che impedirà che si debba giungere, per la rarefazione delle merci, ad una eccessiva svalutazione. Aggiungo anche che se l’America ci aiuta per raggiungere l’indipendenza economica, nulla essa ci chiede in campo politico: tutto quanto viene detto in contrario è frutto di astio ideologico e di speculazione politica. Noi potremo avere il carbone dalla Russia, ma quando avremo messo la nostra economia in condizioni di poter pagare: oggi noi non paghiamo invece quello che ci viene gratuitamente offerto dall’America. Con questo paese tutto è fatto alla luce del sole, niente in segreto e perciò noi non vogliamo farci incapsulare da una propaganda che è foriera di una guerra civile e potrebbe anche essere fonte di guerra internazionale. Noi desideriamo che l’America sappia che qui vi è libertà e democrazia per tutti e che non invano sono caduti sul nostro suolo i suoi figli per combattere la dittatura nazifascista. È la nostra fiducia nel piano Marshall che ci ha permesso anche il rischio del programma straordinario dei lavori e delle bonifiche per il Mezzogiorno. Senza entrare nei dettagli voglio peraltro che vi rendiate conto dell’ampiezza di questo programma straordinario disposto dal recente provvedimento approvato dal Consiglio dei ministri. Si tratta, dello stanziamento di due miliardi per le ferrovie, 18 miliardi per i lavori pubblici, 17 miliardi per le bonifiche, 10 miliardi per le piccole industrie, 20 miliardi per le strade e gli acquedotti della Sicilia. In tutto 67 miliardi. Si è inoltre provveduto perché si metta mano rapidamente ai lavori essendo il programma deliberato su progetti e preventivi già elaborati. Gli avversari affermano che ciò è fatto dal governo per una speculazione elettorale. Non è vero ed i fatti lo dimostreranno. Altri recenti provvedimenti il Consiglio dei ministri ha adottato per venire incontro alle giuste esigenze dei mutilati ed invalidi e sono allo studio miglioramenti anche per i pensionati ai quali va il mio particolare interessamento. Giovani amici, mi rivolgo a voi, che rappresentate il domani d’Italia affinché guardiate al 18 aprile con larghezza di orizzonte, con spirito di comprensione senza faziosità e personalismi in collaborazione con gli altri partiti legati al governo da un impegno democratico. E non lasciatevi ingannare dalle accuse che spesso ci vengono rivolte che noi siamo per il cosiddetto blocco occidentale: qui non si tratta di prese di posizione nella grande contesa internazionale, bensì di essere semplicemente fedeli allo spirito della nostra civiltà che ha avuto un influsso così determinante anche in America. È stato così che quando i combattenti americani sono giunti a Roma noi li abbiamo salutati come fratelli e abbiamo potuto dire che eravamo per loro dei fratelli maggiori. E questo, perché noi potevamo indicare loro non solo i trecento morti nella lotta per la libertà delle Fosse Ardeatine, ma anche le migliaia e migliaia di sepolti, lì vicino, nelle catacombe di san Callisto, i quali tutti caddero per la difesa del cristianesimo a rivendicare ed assicurare così i principii delle più alte libertà non solo all’Italia ed all’Europa ma a tutti gli uomini ed a tutti i popoli del mondo. Questi principii sono oggi di nuovo in pericolo: bisogna difenderli perché se cadessero sarebbe la fine di tutta la civiltà cristiana. Ed a questi principii è certamente ispirata la lettera dell’episcopato dell’Italia meridionale sui problemi del Mezzogiorno, ai quali come vi ho detto il governo ha rivolto la sua particolare attenzione. Ed alle esigenze ed al benessere degli operai i provvedimenti recentemente adottati dal governo sono essenzialmente rivolti. Giovani operai, quando io per la mia missione di governo mi trovo a contatto con voi, con gli esponenti della Confederazione del lavoro e possiamo discutere con serenità, mi convinco che, pur stretti dal bisogno, voi lavoratori non siete, non potere essere per una politica di violenza. Anche voi anelate alla pace, alla pace interna e alla pace al di là della frontiera. E questo io sento perché siamo partito di popolo e non siamo davvero noi a non comprendere e sentire i bisogni materiali e spirituali della classe lavoratrice. Nella lotta in corso due sono i principii che i democristiani dovranno e vorranno difendere: quello della libertà e della personalità umana sui quali potrà essere definito il programma di ricostruzione di questo nostro paese civile e lavoratore. 