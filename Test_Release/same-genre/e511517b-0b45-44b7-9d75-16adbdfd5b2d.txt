Riferimento rapporto di codesta ambasciata 1047/482 del 13 novembre scorso. Come è stato indicato nel telespresso di questo ministero n. 44/26194/C del 10 novembre u.s. il governo italiano non ha ricevuto finora nessuna comunicazione ufficiale in merito alla questione delle riparazioni né ha iniziato conversazioni al riguardo. Gli ambasciatori a Londra e Washington, nei loro normali contatti con le personalità politiche delle rispettive capitali, hanno sempre insistito sul concetto che l’Italia, per le disastrose condizioni della sua economia e per l’apporto dato alla guerra contro la Germania e il Giappone nei ventidue mesi della sua cobelligeranza, non è in grado di pagare riparazioni di sorta. L’opinione prevalente negli ambienti americani è sembrata essere questa: che il governo degli Stati Uniti debba non soltanto astenersi dal chiedere all’Italia riparazioni vere e proprie, ma anche influire sugli altri Governi affinché non ne chiedano neppure essi. Tuttavia, qualche settimana fa, da notizie di stampa, da dichiarazioni pubbliche di uomini politici responsabili e da comunicazioni ufficiose, è risultato esistere un progetto in base al quale il Trattato di pace autorizzerebbe: 1) ciascuna delle Nazioni Unite ad incamerare i beni italiani esistenti nella sua giurisdizione, fino a concorrenza dei danni da essa subiti; 2) le «quattro Potenze» ad incamerare gli impianti delle industrie belliche italiane non convertibili in industrie di pace. Contro questo progetto il governo italiano ha preso posizione con la Nota verbale del 5 novembre . A questa non è finora pervenuta risposta da nessuno dei destinatari. Tuttavia gli ambasciatori a Londra e a Washington hanno concordemente riferito che in quegli ambienti responsabili si tende a minimizzare la portata pratica che verrebbe data alle eventuali clausole del Trattato di pace conformi al progetto americano. Frattanto si sono registrate le notizie sovietiche sulla richiesta di 300 milioni di dollari, le dichiarazioni del consultore Longo e le precisazioni della Tass. Ciò premesso per quanto riguarda lo stato attuale della questione, si fa presente quanto segue in merito ai possibili sviluppi della medesima ed all’atteggiamento del governo italiano. La riluttanza americana ad imporre all’Italia riparazioni del genere di quelle imposte alla Germania dopo l’altra guerra è spiegabile con la perfetta conoscenza che le autorità di Washington hanno della nostra situazione economica e del fatto che, qualora fossimo sottoposti a nuovi oneri, questi verrebbero in pratica a ricadere sui paesi che si sono assunti il compito di aiutarci, e, cioè, in definitiva, sugli Stati Uniti. È quindi prevedibile che il governo americano manterrà inalterato il suo punto di vista. Non è escluso, viceversa, che possano esserci imposte le obbligazioni previste dal progetto di cui sopra. È però nostra intenzione sostenere la tesi esposta nella nota del 5 novembre, la quale appare fondata tanto dal punto di vista giuridico quanto da quello politico ed economico. Circa le dichiarazioni del consultore Longo esse possono essere valutate in due modi distinti. La cifra di 200 miliardi di lire, da lui indicata come quella delle prestazioni già di fatto pagate agli anglo-americani, corrisponde grosso modo al contributo che l’Italia ha dato alla causa comune. Anzi, come è stato da noi fatto rilevare in sede opportuna, essa deve, sotto questo aspetto, ritenersi inferiore alla realtà. È difficile, per non dire impossibile, effettuare un calcolo esatto dei rapporti di credito e debito con gli alleati. Ostano a tal fine difficoltà tecniche generali, dipendenti tanto dalla imperfetta rilevazione dei dati quanto dai variabili criteri di valutazione. Tuttavia, in base ai calcoli effettuati finora, si è giunti alle conclusioni seguenti. Le vere e proprie prestazioni delle amministrazioni dello Stato debitamente contabilizzate ammontavano al 30 settembre u.s. ad oltre ventuno miliardi di lire di credito, di cui quasi sette per il Ministero della guerra, oltre otto per il Ministero della marina, oltre uno e mezzo per il Ministero dell’aeronautica, oltre uno e mezzo per le Ferrovie dello Stato. A fronte di tale credito stavano meno di due miliardi di debito. Assai meno attendibili sono le cifre relative ai crediti e debiti presunti. Queste davano, alla stessa data, un credito di circa 192 miliardi e un debito di circa 33 miliardi. Le principali voci di credito erano am-lire, circa 86 miliardi; noleggio navi, circa 4 miliardi; requisizione edifici, circa 20 miliardi; trasporti, circa 15 miliardi. Le voci di debito comprendevano quasi esclusivamente viveri e medicinali forniti alle truppe e alla popolazione civile. A queste cifre occorrerebbe aggiungere un’altra categoria di crediti; quella costituita dalla valutazione economica dello sforzo bellico italiano, la quale certamente corrisponde a diverse decine di miliardi. La valorizzazione di queste cifre dal punto di vista politico è cura costante del governo italiano. Peraltro è da tener presente che esse, pur documentando il grave peso imposto al nostro paese dall’occupazione alleata, non possono ritenersi assimilati a vere e proprie riparazioni. Ne consegue che, qualora le dichiarazioni del consultore Longo fossero interpretate in questo secondo senso, esse dovrebbero dirsi infondate. La tesi sovietica appare insostenibile anche per un altro importante motivo. Le prestazioni dell’Italia sono state direttamente godute dagli Stati Uniti e dalla Gran Bretagna perché il nostro paese si trovava compreso nel settore di operazioni ad essi assegnato. Tuttavia dette operazioni costituiscono un contributo alla guerra delle Nazioni Unite, di cui tutti hanno beneficiato. A riprova, basta ricordare che per molti mesi l’Italia è stata non soltanto una zona di combattimento contro le forze germaniche dislocate nella penisola, ma anche una base per operazioni, sopratutto aeree, nei Balcani e nell’Adriatico. Inoltre occorre tener presente che il governo italiano ha sempre sostenuto che tutte le sue prestazioni debbono avere una contropartita ed ha, al riguardo, ottenuto soddisfazione su punti importanti, ad es. con l’accreditamento in dollari del controvalore delle am-lire corrispondenti alla paga delle truppe americane. Infine non si può non tener conto degli aiuti che, in varie forme, ci vengono forniti dalla Gran Bretagna e dagli Stati Uniti. In proposito basta accennare al fatto che una larga parte del piano di importazioni per il 1946 sarà presumibilmente finanziato dall’U.N.R.R.A. (la quale a sua volta è finanziata quasi esclusivamente dal governo americano) e che per la rimanente parte si dovrà far ricorso a crediti americani. Sta di fatto, insomma, che la ripresa delle attività produttive italiane e perfino il semplice sostentamento della popolazione dipendono interamente dall’appoggio anglo-sassone. Ne consegue che qualunque tentativo di accordo con l’URSS, che non tenesse conto di questa esigenza, avrebbe immediate ripercussioni economiche disastrose e probabilmente anche ripercussioni politiche gravi. Per tutti questi motivi non si ritiene che, allo stato attuale delle cose, convenga al governo italiano recedere dall’atteggiamento negativo fin qui assunto in materia di riparazioni. 