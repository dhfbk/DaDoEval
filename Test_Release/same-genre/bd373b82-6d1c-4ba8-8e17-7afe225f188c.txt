In teoria, nessun contrasto maggiore che fra il movimento socialista e l’azione della borghesia; nella pratica quotidiana, nessun’alleanza più ricercata, più verosimile, più frequente che fra il partito socialista e la borghesia liberale. Il programma del partito socialista è rivoluzionario, la sua azione spesso di connivenza coll’odierno andare della società civile. Sappiamo le ragioni di tali alleanze ed affratellamenti e le abbiamo altra volta commentate e discusse. Oggi ci limitiamo a rilevare l’assiduità e la continuità di codesto fenomeno politico per giungere ad un’altra conclusione. Esso ha creato nella borghesia una corrente, mista d’interesse e d’illusioni, la corrente dei socialistoidi, che in qualche paese ha trascinato con sé gran parte delle fazioni liberali e, dappertutto, ha almeno influito sull’atteggiamento elettorale del liberalismo. Lasciamo stare le ragioni molto umane che sulle relazioni rosso-bleu possono aver influito per forza del danaro, della solidarietà massonica o di razza, e vediamo piuttosto la parte che vi giuocano le illusioni della borghesia. La recente campagna elettorale in Germania è forse uno degli episodi più caratteristici del fenomeno. L’alleanza fu perfetta e lunga . Il patto dell’urna non doveva essere che una prolusione al compromesso parlamentare di una maggioranza di sinistra. Evidentemente le frazioni liberali s’illudevano che in Germania fosse possibile il governo di una coalizione libero-socialista. Invano cattolici e conservatori ricordavano durante la campagna l’abisso che secondo la dottrina socialista, s’apre fra liberali e rossi. La grande stampa progressista rispondeva con un sorriso sprezzante. Cose passate, dottrine sepolte. Messi al punto, i socialisti rinnegheranno anche la repubblica! Con siffatte illusioni si venne ai voti ed alla ricostituzione della Camera. Ma qui incominciarono le dolenti note. Chi ha seguito nelle nostre relazioni telegrafiche le trattative, i bisticci, le miserie dell’elezione presidenziale germanica avrà notato come tutti quei gran geni parlamentari di sinistra si annegarono in un bicchier d’acqua. L’accordo fallì quantunque i socialisti stessi tentassero di giuocare sull’equivoco, di strisciare attorno alle difficoltà nascondendole. Esse apparvero però insormontabili quando la questione venne posta in modo che i socialisti, sia pure in una semplice cerimonia, avrebbero dovuto riconoscere la Monarchia. Ricordate? Lo stesso episodio si è avuto a Montecitorio per quella cotal avversione dell’on. Bissolati a portare la tuba e la redingote. Ed oggi tocca proprio all’on. Giolitti che aveva creduto di ricacciare il vecchio Marx in soffitta, di assistere al reciso distacco dei socialisti da tutto il blocco dei rappresentanti la nazione italiana. A Montecitorio, sotto l’impressionante dimostrazione della Camera, una parte dei socialisti cedette allo scatto del sentimento e fu travolta dall’ondata d’entusiasmo, ma solo una parte; e ad ogni modo, il giorno dopo furono tutti d’accordo nel voto contro l’impresa tripolina. La stampa socialista che in questi ultimi giorni ha intensificati gli attacchi e le invettive, continuerà anche domani la sua propaganda. Ne è preludio intanto l’Avanti che nel numero di ieri così scrive della grande dimostrazione parlamentare: «Una borghesia come quella d’Italia, priva di fibra e di preparazione morale; una borghesia che si è esaltata e ubbriacata, perdendo ogni austerità e ogni fierezza, in un nazionalismo altrettanto rumoroso e ingenuamente guascone contro la piccola Turchia quanto umile e rassegnato verso le ostilità delle nazioni più forti, non può vivere che di queste galvanizzazioni». «La retorica inaugurale di Montecitorio e più la retorica dei commenti non costituiscono che un altro umiliante spettacolo di pochezza morale». Che è accaduto dunque? Non era proprio vero che Marx era finito in soffitta? No, non era vero. In Italia c’è voluta la guerra per smentire la politica di Giolitti, in Germania è bastato un gesto di Guglielmo, in Austria fu la discussione sul rincaro. Cosicché quei liberali che disinteressatamente s’illusero (ahi, come sono pochi!) hanno oggi argomento di rifarsi una cognizione più esatta del momento sociale. E dovranno concludere che può benissimo accadere che la scuola socialista muti nomi e dottrine, che certi dogmi vengano riveduti o rinnegati, ma che tutto ciò non rappresenta l’essenziale nelle relazioni fra il partito socialista e la borghesia. L’essenziale sta invece nella lotta di classe. Fino a tanto che questa viene predicata e nei moti operai attuata, fino a tanto che essa viene propugnata col richiamo alla concezione materialistica della storia e della vita, l’abisso rimane spalancato. I tentativi di combinazioni parlamentari, di connubi elettorali, di pasticci comunali, anche se riusciti per considerazioni d’interesse momentaneo, non varranno a varcarlo o a restringerlo. Verrà il momento decisivo in cui ogni finzione sarà inutile e le combinazioni posticce si sfasceranno sotto i colpi del proletariato educato alla lotta di classe. Bissolati tenterà invano di stendere un velo di poesia e sentimentalità sopra il rude concetto socialista, in rigido contrasto colla psiche nazionale. Gli operai raccolti nei comizi, i giornali rossi ed i deputati che ne esprimono più direttamente il pensiero concepiranno l’impresa tripolina come una speculazione della classe borghese, come una conquista di classe. E l’Avanti della memorabile seduta dirà che fu «una grande parata coreografica del nazionalismo» nel cui sfondo primeggiavano «gli eroi del Banco di Roma» . C’è dunque, per dirla con Dante, una contradizion che nol consente. Certo ch’essa non è sempre sentita, anzi buona parte della borghesia, per interesse o per deficiente educazione sociale, non vuole sentirla ad ogni costo. A Trento, per esempio, tanto per dare uno sguardo anche al nostro microcosmo politico, parecchi signori liberali hanno sbarrato tanto d’occhi quando la minoranza socialista ha dichiarato in Municipio di non poter votare il bilancio per ragione di principio. Quale principio? si sono chiesti meravigliando. Quale? Ma sempre quello stesso, signori miei. Il principio della lotta di classe che impedisce i rappresentanti del proletariato di dare il voto a un bilancio borghese. In quel momento qualcuno s’è forse messo il capo tra le mani ed ha tentato un piccolo esame di coscienza. Come si spiega allora la collaborazione elettorale libero-socialista, quando nel comune interesse essa abbia per effetto la lotta di classe? Come si spiega il fenomeno dei socialistoidi che stabiliscono la costellazione parlamentare e fanno il deputato? E forse dopo l’esame sarà venuta a queste ed altrettali domande una logica risposta. Ma sarà stata una resipiscenza breve. Il liberalismo nostrano vive nell’equivoco. Per uscirne dovrebbe fare uno sforzo erculeo. E questo sforzo è contrario alle sue tradizioni, al suo comodo ed ai suoi interessi. 