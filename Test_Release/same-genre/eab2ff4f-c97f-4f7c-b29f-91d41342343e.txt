Il successo di ieri fu soprattutto un atto di ribellione . Da mezzo secolo un partito politico governa la città con criteri ed uomini suoi. Municipale e liberale divennero due sinonimi e due concetti congruenti, tanto che non può recare meraviglia se qualche impiegato del Comune si credette ai servigi del partito liberale e qualche guardia si avvezzò a considerare i corifei liberali come «i signori superiori», tout court. Quando la Lega Democratica, scuotendosi d’attorno i moderati ed i vecchi, inaugurò il regime «dei giovani liberali» avviando il Comune sulla via larga delle municipalizzazioni, ebbe fra le prime preoccupazioni non di attirare nella sfera comunale la collaborazione di tutti, ma di rizzare in Municipio nuove casematte, di appuntare più grossi cannoni per renderlo rocca inespugnabile del loro dominio politico e d’interessi. Il nemico era il «clericalismo» e, per tenerlo alla larga, si chiamarono nella rocca i giannizzeri del socialismo borghese i quali poterono sembrare, e furono per i democratici, i migliori arnesi di dominio, perché le frasi roboanti della loro demagogia nascondevano così bene la miseria della democrazia radicale e l’anticlericalismo distoglieva la cittadinanza dall’osservare, discutere e controllare gli affari del Comune. Dall’alto di questa rocca i democratici dominarono senza contrasti, molestati appena da qualche scaramuccia che veniva respinta colle solite armi: anticlericalismo e accusa di mancante nazionalismo. E tanta era la loro iattanza, che colsero ogni occasione di farci sentire il loro governo, imponendoci continue umiliazioni, trattandoci da cittadini di secondo grado, preferendoci a qualunque marmaglia. Noi eravamo i nemici che conveniva schiacciare ad ogni costo; e poco valse richiamarsi al civis tridentinus sum. Eravamo «clericali», e tanto basta. Loro gli ottimati dell’urbe, noi, come scrisse già l’Alto Adige, i villani inurbati. Vi furono invero negli ultimi tempi uomini, seguaci della idea liberale, che per accortezza o per equanimità, abbandonarono e non seguirono sempre le vie della prepotenza. Così in certe occasioni si disse almeno, ma non si attuò qualche concetto di pace. Recentemente poi, alcuni signori del primo corpo, preoccupati dell’incontrollata ed indiscussa gestione comunale, e ritenendo doverosa e proficua una rappresentanza delle minoranze, raccolsero i loro voti su nostri candidati. Questi uomini agivano non solo equamente, ma anche prudentemente, togliendo così per conto loro e nel loro ambito elettorale il veleno che inacerbiva la lotta e ci spingeva all’opposizione. Non l’avessero mai fatto! Un’ondata di rimproveri e d’ingiurie li avvolse: furono bollati come traditori del partito e d’un tratto da nazionalissimi, si ribattezzarono per governativi. Alcuni signori vennero costretti a dimettersi, l’intolleranza e la prepotenza vinsero su ogni giusta considerazione. L’Alto Adige che si era dichiarato sulle generali per la rappresentanza proporzionale, tuonò contro chi, almeno parzialmente, la volle attuare e predisse che infine dei tre popolari non si avrebbe paura. Invero, venuta la discussione sul preventivo comunale, non giovò alla minoranza né lo studio, né la validità delle prove, né gli argomenti delle cifre. Le nostre proposte vennero seppellite ad una ad una senza discussione al cenno di chi sapeva di avere una maggioranza sicura ed ultrapotente. La democrazia si muoveva dal basso in alto come una gualchiera per dirci semplicemente: le vostre ragioni saranno buone, ma noi siamo la maggioranza ed abbiamo deciso diversamente. I giannizzeri del Popolo sghignazzavano per la contentezza. Non bastava! Il consiglio comunale decideva ad unanimità che si compilasse un progetto di riforma elettorale, secondo i criteri della rappresentanza proporzionale. Ma poi il partito s’impose e comandò diversamente, e ci si disse chiaro che si voleva una riforma che salvasse ad ogni modo una maggioranza sicura. Il peggio venne però a campagna elettorale aperta. Vi entrammo senza entusiasmo e troppe speranze, ed era in noi da principio la titubanza di chi sa di non poter combattere in campo aperto spiegando tutte le forze, ma di dover attaccare il nemico dentro la cinta delle sue mura, lasciando fuori la maggior parte dei nostri. Ma l’intolleranza, la prepotenza degli avversari ci spinse alla lotta e creò per reazione l’entusiasmo; quando vedemmo il partito nazionale-liberale contenderci tutti i mandati, in tutti i corpi fino ad uno, quando vedemmo persone moderate alle quali altra volta per il progresso della città abbiamo offerto il nostro appoggio, unirsi a chi ci negava il nostro buon diritto, allora ci sentimmo soli, ma nella solitudine la nostra causa ingigantiva: la lotta era per l’equità e per i diritti di tutti contro l’ingiustizia ed il monopolio di un partito. L’Alto Adige scherniva dall’alto del castellaccio ed ai nostri artigiani, agli operai, ai piccoli industriali, ai contadini che aspettano da anni una loro rappresentanza in Comune, si rispondeva semplicemente: austriacanti, antinazionali, clericali; fuori, fuori, voi non siete cittadini; per voi non c’è che il diritto di pagare. Il diritto di possedere il Municipio e di sfruttare la patria come un poderetto è monopolio intangibile degli aderenti del partito nazionale-liberale. Questo scherno l’abbiamo sentito fino in fondo all’anima; dopo tali provocazioni non vi furono più titubanze, e ieri la battaglia s’impegnò con entusiasmo. E vincemmo nonostante le barriere del voto e tutte le schermaglie del presidio della cittadella coi suoi capitani e colle sue guardie, nonostante corressero ai ripari i liberali di tutte le gradazioni, nonostante il soccorso dei socialisti borghesi. Non valse all’Alto Adige il solito argomento che da dieci anni ripete come fanfara di guerra, una poesiuzza non sappiamo di chi, pubblicata su di un settimanale, non valsero le solite squalificazioni in patriottismo. La breccia è aperta. Ed ora che faremo? Né più né meno di quanto abbiamo proclamato in tutta la campagna: rappresentare equamente gli interessi di tutti e propugnare una riforma elettorale equa, proporzionata agli interessi ed alle energie buone e fattive della città. Ecco le nostre velleità di conquista e di dominio. Vogliamo sperare che almeno in tale riguardo la lezione serva anche ai signori municipali. Ora che il principio di maggioranza si è vendicato così terribilmente di loro, comprenderanno più facilmente l’equità della proporzionale. La vittoria conferma la verità di quanto abbiamo affermato al principio della nostra campagna per la riforma elettorale. La rappresentanza proporzionale, o dominatori, s’impone anche ai liberali, e verrà o con voi o contro di voi! 