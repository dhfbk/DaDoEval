Le sue dichiarazioni [di De Gasperi] si limiteranno a quanto non è stato pubblicato. Esse si riferiscono ai progetti che l’America e l’Inghilterra presentarono alla conferenza. Non si conoscono ufficialmente i testi, ma sì il contenuto. La situazione è ancora fluida e non ci sono alternative. Le clausole dell’Armistizio preparate in America risultano modificate nel modo seguente, come da abbozzo preparato da Byrnes durante il viaggio: 1) la frontiera francese non sarà modificata fino a quando non saranno prese in esame le richieste della Francia; 2) Svizzera, nessuna modifica; 3) Austria, nessuna modifica, con riserva le proposte da essa eventualmente presentate; 4) la frontiera con la Jugoslavia subirà delle modifiche; viene suggerita la linea Wilson con le rettifiche proposte a nord dalla Jugoslavia e a sud dall’Italia per ragioni etniche ed economiche. Trieste rimarrà all’Italia, però con il porto franco, amministrato dalle Nazioni che sono costrette a servirsene; 5) il Dodecanneso sarà assegnato alla Grecia e demilitarizzato; 6) l’Isola di Pantelleria sarà demilitarizzata; 7) le Isole Dalmate andranno alla Jugoslavia e l’Isola di Saseno all’Albania. Egli accennò alla Consulta che l’Italia è pronta ad accettare le quattro libertà proclamate da Roosevelt. Gli venne suggerito da alcuni Senatori italofìli che l’accettazione di tali condizioni voleva essere imposta all’Italia. Fu per questo che colse l’occasione per dire che l’Italia è pronta ad accettarle senza imposizioni. Noi facciamo nostre queste idee, in quanto le fanno loro le Nazioni Unite. Avremo così possibilità di entrare a far parte della Società delle Nazioni Unite. Per quanto riguarda la Libia le sarà concessa l’indipendenza entro 10 anni. Durante questo periodo l’amministrazione sarà affidata alle Nazioni Unite, con a capo un Governatore, il quale avrà la collaborazione di un Comitato Consultivo rappresentato dalla Francia, Italia, Inghilterra e Russia. Egualmente sarà fatto per l’Eritrea e la Somalia. I rispettivi Comitati Consultivi, però, a differenza della Libia, saranno composti di due residenti. Inoltre, saranno concesse delle rettifiche di frontiera a favore dell’Etiopia. Il Comitato delle Nazioni Unite potrà scegliere delle aree strategiche. In merito alla questione degli armamenti, questi saranno limitati alle necessità di ordine interno ed a quelli richiesti dalle Nazioni Unite. Gli aerei militari che non consentono la loro trasformazione in aerei civili, verranno consegnati alle Nazioni Unite. Passa quindi al problema delle riparazioni. L’Italia autorizzerà a conteggiare i beni italiani requisiti nella giurisdizione delle Nazioni Unite e indennizzerà gli italiani fatti oggetto di tali requisizioni. All’Italia sarà concesso il diritto di recuperare i beni identificabili sequestrati a cittadini delle Nazioni Unite. I rapporti economici saranno regolati. Parla, quindi, dell’abbozzo preparato dal Ministro inglese . In esso si prevede: l’appoggio da parte dell’Inghilterra di ammettere l’Italia tra 1e Nazioni Unite; Trieste rimarrà all’Italia; parte della Venezia Giulia sarà assegnata alla Jugoslavia; l’Albania avrà l’indipendenza con l’assegnazione di Saseno; il Dodecanneso andrà alla Grecia; Castelrosso alla Turchia; rinuncia da parte dell’Italia della sovranità sull’Etiopia; rinuncia di tutti i possedimenti in Africa; sarà concessa l’autorizzazione agli italiani ivi residenti al loro rientro in Italia; rinuncia da parte dell’Italia del mandato su Tangeri; la Sicilia e la Sardegna saranno demilitarizzate; l’esercito sarà limitato alle sole esigenze di ordine pubblico e sarà permessa una forza di 200 mila uomini e 65 mila carabinieri; all’Italia saranno lasciate un esiguo contingente e mezzi navali con una forza di 18 mila uomini. Il resto della flotta sarà messo a disposizione delle Nazioni Unite. L’Italia potrà disporre di una forza aerea di 264 apparecchi e di 20 mila uomini. Dovremo sostenere poi le principali riparazioni: rimborso spese, industrie belliche da assegnarsi alle 4 potenze. Infine, dovremo assumerci l’impegno a non emanare leggi razziali contro la libertà. Si ignorano le proposte russe. Dopo la conferenza di Potsdam, trapelò la notizia in circoli diplomatici che la Russia abbia proposto che l’Italia paghi in conto riparazioni di 600 milioni di dollari. Noi in circoli responsabili, abbiamo ritenuto che la notizia fosse fondata, ma non esatta. La fondatezza di tale notizia si è rilevata nel discorso di Byrnes, nel quale egli ha dichiarato che nei riguardi dell’Italia non sono state prese decisioni, in quanto «gli Stati Uniti escludono che l’Italia possa pagare 600 milioni di dollari». Da ciò si rileva che la proposta è stata fatta. Il Ministro americano ha dichiarato, inoltre, che gli Stati Uniti concorreranno a ricostruire l’Italia, ma non consentiranno che le somme impiegate siano destinate al pagamento di riparazioni ad altri Stati. Da informazioni pervenute da Mosca, risulterebbe che i due rappresentanti d’America e d’Inghilterra dissero che la Russia e la Jugoslavia dovranno avere delle riparazioni, ma, in tal caso, le loro nazioni dovrebbero fare dei prestiti all’Italia per pagare la Russia. L’U.R.S.S. trattò bene la Romania, però le impose di pagare, entro 6 anni, 300 milioni di dollari in merci, in conto riparazioni. Infine, la stessa imposizione del pagamento, di 300 milioni di dollari è stata fatta nell’armistizio con la Finlandia. Da quanto sopra, si deduce la logicità che la richiesta sia stata fatta. Pare, inoltre, che la Russia abbia detto che con il pagamento da parte dell’Italia dei 600 milioni di dollari anzidetti, essa si assumeva l’impegno di tacitare le pretese della Jugoslavia e dell’Albania. Cita, quindi, i passi più salienti della conversazione con Molotov . Ha ritenuto che il rappresentante russo avesse proposto il trasferimento delle nostre industrie in Russia. Nella previsione di ciò avrebbe polemizzato contro tale trasferimento, adducendo che una tale deliberazione produrrebbe effetti deleteri in Italia per la disoccupazione che si determinerebbe. Si è proposto, invece, che vengano stipulati accordi per lavori che l’Italia potrebbe eseguire per conto della Russia. Sembra che la proposta sia stata ben accolta da Molotov, però senza impegni da parte sua. Pare, certo, inoltre, che venga costituito un Comitato Riparazioni che si spera ascolti anche le nostre ragioni. Noi abbiamo presentato un primo conto dei danni subiti per il contributo dato agli Alleati nella guerra di liberazione contro la Germania. Questa, oltre a dette riparazioni, dovrà pagare all’Italia anche i danni per l’asportazione di parte delle nostre industrie e per il trasferimento in Germania di nostro materiale ferroviario. Come vengono intese le proposte americane? La situazione si presenta ancora fluida. C’è una Commissione incaricata dell’elaborazione e pensa che ancora si potrà ottenere qualcosa. Gli americani hanno escluso il principio del pagamento di riparazioni globali, però si deve cercare di soddisfare convenientemente i compensi richiesti: si trovi una formula che non obbliga le Nazioni a chiedere riparazioni. [Questa è una porta aperta verso trattative]. Esempio: il rappresentante del Brasile stamane dichiarò che il suo Governo è disposto a trattare il problema dal punto di vista politico (trattasi del compenso per una nave silurata). Spera che una analoga situazione si determinerà con la Francia, mediante trattative dirette che sarebbero favorite dalle buone relazioni attualmente esistenti. Questo lavoro di raccorciamento del conto riparazioni per danni, distruzioni, ecc. si sta facendo col concorso di tutti i Ministri ed, in proposito, saranno inviate istruzioni a tutti gli Ambasciatori. Il Ministro della Grecia aveva fatto dichiarazioni di uno scambio di lettere, ma la crisi interruppe le trattative: forse Exentard non era ancora del parere che la questione venisse definita. Buona impressione ha riportato la notizia della cessione alla Grecia delle Isole del Dodecanneso. Riprendendo l’argomento delle riparazioni pretese dal Brasile, informa che questo aveva pubblicato, in un primo tempo, una richiesta di danni; ora, invece, si limita ai soli danni di guerra subiti dai cittadini brasiliani. In merito agli armamenti siamo ancora nel campo teorico: nel progetto americano non era previsto niente. Di esso trattava, invece, il progetto inglese. La Francia ci appoggerà per il mantenimento totale della flotta. De Gaulle si è, difatti, espresso in tal senso. Per quanto riguarda le Colonie, De Gasperi, riferisce che l’Italia è stata invitata a formulare le nostre controproposte, per l’accertamento dell’opera di valorizzazione ivi compiuta. La questione della sovranità dovrà essere posta in seconda linea, riconoscendo le ragioni che hanno determinato le due guerre africane e mussoliniane. Noi ci limiteremo a fare soltanto osservazioni obbiettive sulla questione dell’amministrazione. Come si può svolgere un’opera di colonizzazione se Madre Patria non ha l’Amministrazione, essendo le decisioni prese da Governatore straniero? Possono prospettarsi tre soluzioni: trasferimento di parte delle nostre colonie allo Stato Italiano, secondo la proposta avanzata da parte inglese; oppure il mandato dell’Amministrazione fiduciaria unica o collettiva. Potremo avere così un mandato su una o due Colonie. II terzo caso riguarda la nostra partecipazione alla amministrazione fiduciaria collettiva, la quale dovrebbe lasciare alla capacità del popolo italiano lo sviluppo delle Colonie. Disse Bevin che se l’Inghilterra toglie all’Italia le Colonie, essendo scomparso il vincolo mediterraneo, quale legame potrebbe esistere fra le due Nazioni? In nostro favore è la dichiarazione di De Gaulle, il quale si espresse in forma inequivocabile che il Brennero dovrà rimanere all’Italia. Però, siccome, molta propaganda contraria è stata fatta da ufficiali francesi, rivestendo la cosa molta importanza, fece delle riserve per quanto riguarda il territorio a nord di Pusteria e la conca di S. Candido. I rappresentanti anglo-americani ritenevano di essere tranquilli per quanto riguarda la questione dell’Alto Adige. Però in Austria si fa un’attiva propaganda e dobbiamo stare attenti, mettendo in rilievo le nostre decisioni. Le ultime concessioni sulla parità della lingua e sulle scuole sono già un sacrificio rilevante. Ha predisposto delle istruzioni perché si metta in rilievo l’autorizzazione già data per la lingua. Insiste che nel comunicato si ribadisca sulle concessioni già fatte. Abbiamo una minoranza di italiani che si lagna delle concessioni fatte ai tedeschi, che avevano preso parte alla guerra da loro scatenata: noi dobbiamo convincere gli italiani che, talvolta, si va al di là delle necessità per mantenere l’unità del paese. Sul problema francese, riferisce che De Gaulle insiste sul postulato dello Stato Maggiore per la cessione di Briga e Tenda con argomentazioni etniche e plebiscitarie non valevoli, in quanto è da escludersi che una piccola zona ottenga che si possano apportare rettifiche alle frontiere di una Nazione. Su tale questione stiamo insistendo energicamente ammonendo la Francia che non cerchi di precluderci la strada, tanto più che la cosa presenta una difficile soluzione. In tal senso egli si è espresso nella risposta a De Gaulle sull’argomento delle ragioni economiche ed etniche esaminate. Quanto sarà opportuno decidere in proposito, si vedrà alla fine e, difatti, per ottenere questo, ancora non siamo riusciti a regolarizzare con la Francia i nostri rapporti di lavoro. È da tener presente, inoltre, che può ripresentarsi la questione coloniale, su cui la Francia potrà esserci di valido aiuto. La Russia cerca di convincerla che noi abbiamo grandi capacità lavorative, ma politicamente abbiamo poche risorse. Non vogliamo blocchi, essendo nostro desiderio di mantenerci estranei ad essi. Agognamo, invece, una buona amicizia particolarmente con le Nazioni con le quali sussistano rapporti di lavoro. La Russia mantiene un contegno riserbato sulla questione di Trieste. Molotov non fu preciso con De Gasperi: ritiene che voglia soprattutto aderire al criterio di trasferire alla Jugoslavia territorio più che città. Il problema economico di Trieste verrà risolto con l’internazionalizzazione del Porto e per il resto sarà deciso secondo una linea etnica. Certe interferenze economiche sono tali per cui non può non tenersi conto. Si presenta, per ciò, il dilemma di spostare la linea più a Nord o Sud o Est od Ovest creando delle zone fluide, franche che permettano di avere una zona intorno alla città e completano la soluzione etnica. Per quanto riguarda Trieste, città e costa occidentale non sembra esservi dubbio, in quanto la Commissione ha il compito di studiare questa linea etnica, con riferimento alla situazione economica. Per Fiume si tratta di ritornare al confine stabilito a Rapallo, ovvero proclamarla un piccolo Stato indipendente. Si tratterà almeno di concederle uno statuto autonomo. Non si può, peraltro, risolvere la questione di Trieste senza risolvere quella di Fiume. Anche la ferrovia deve essere internazionalizzata o ceduta alla Jugoslavia. Le possibilità di ottenere soluzioni relativamente favorevoli nella questione della Venezia Giulia presentano serie difficoltà. Non ci devono essere come non ci sono, ostilità gravi da parte delle grandi Potenze. Le difficoltà per gli Stati Balcani non riguardano Trieste. Tutto ciò, naturalmente, rende difficili le trattative per una pace provvisoria. La pace provvisoria trova identiche difficoltà che per la pace definitiva, esistendo una netta antitesi tra la Russia e gli Stati occidentali in merito alla soluzione del problema dei Balcani. La Russia non può concedere all’Italia una soluzione migliore rispetto agli Stati Balcanici. Per questo sorse la terza proposta se non si potesse lasciar cadere l’armistizio e fare un patto bilaterale. Pare che la Russia non sia contraria, per quanto l’armistizio sia stato fatto con il suo intervento. Le insistenze che noi stiamo facendo tendono a questo. Dalle ultime notizie risulta che gli uffici militari sono stati incaricati della elaborazione dei relativi lavori, i quali, poi, saranno revisionati da quelli politici. Potremo ottenere libertà di commercio, l’allentamento del controllo interno e cioè il trasferimento delle mansioni della Commissione Alleata in quelle di Commissione Economica di aiuto. In queste condizioni avremo possibilità di manovra, appoggiandoci a quelli che si dimostrano più favorevoli nei nostri confronti, pur mantenendo, come principio, la possibilità di ricevere aiuti. Devesi, peraltro, tener presente che, benché alla fine riceveremo i conti, non esistono per noi favorevoli prospettive senza il soccorso straniero; in questo caso noi terremo conto degli atteggiamenti politici. Uno degli argomenti politicamente validi per il nostro delegato è stato quello per cui si è capito che noi possiamo non firmare il trattato. Lo dichiarò per sé e ritenne di dire che pensava che quella era l’opinione del Goveno Italiano, qualora non si aderisse a certe condizioni. Tale dichiarazione è stata utile e fu un argomento fatto valere da Bevin, il quale andò molto oltre questa ipotesi, facendo chiedere a Truman, se, nel caso non avessimo firmato il trattato per la questione dell’Alto Adige e di Trieste, l’America avrebbe continuato ad aiutarci. Truman rispose che comprendeva e che l’America avrebbe continuato a porgere il suo aiuto ad un paese che voleva risollevarsi. In merito alla pubblicazione dell’armistizio, fa presente che, come è sta già reso noto anche durante i precedenti Governi Bonomi, noi non abbiamo alcun interesse a che esso non venga pubblicato, né d’altra parte, qualcosa o qualcuno ce lo vieta . […] È pronto a fornire tutte le spiegazioni che gli verranno richieste, ma non può fare una relazione scritta, dato che molte notizie sono state detratte da indiscrezioni giornalistiche e da informazioni. Se si trattasse di questioni definite, egli non troverebbe alcuna difficoltà a fare la relazione scritta, ma la situazione è ancora fluida. In ogni caso assicura che qualora si presentino casi, per cui dovrà essere presa una decisione, egli sottoporrà le questioni alla discussione del Consiglio. Per il momento non abbiamo all’Estero interessi di grande importanza. 