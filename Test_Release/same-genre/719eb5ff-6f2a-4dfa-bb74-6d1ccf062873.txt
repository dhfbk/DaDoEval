Alle ore 16,50 apre la seduta e subito dà lettura delle proposte formulate dalla Direzione per la formazione dell’Ufficio di Presidenza del Congresso. […] Il nome dell’on. Leone garantisce per tutti gli altri membri dell’Ufficio di Presidenza: non è possibile arrivare ad una rappresentatività completa. […] Osserva che, a suo avviso, non è opportuno aprire il Congresso con la discussione sul sistema elettorale. Questa questione va risolta al momento giusto, quando cioè la discussione generale sia stata già avviata sui problemi politici di interesse predominante che il Congresso deve affrontare. A tal proposito sarebbe meglio lasciare all’on. Leone la scelta del momento per la discussione sul sistema elettorale. Occorre evitare al paese che ci guarda la sensazione che il Congresso si perda subito dietro le questioni procedurali trascurando in partenza il suo dovere di impostare, con serietà e chiarezza, i problemi politici, sui quali è chiamato a decidere. […] Essendo esauriti gli argomenti di questa ultima seduta dell’uscente Consiglio nazionale, essa può essere tolta. Desidera peraltro, prima di chiudere, ringraziare tutti i consiglieri nazionali per l’opera preziosa da essi prestata nell’espletamento delle loro funzioni; ed augurare a tutti ogni bene. Con questo augurio andiamo a cominciare il nostro 5° Congresso nazionale. 