Intorno all’affare Colpi è nata subito la leggenda. Giornali amici ed avversari contribuirono fin sull’inizio a creare gli errori di prospettiva che divennero poi per varie circostanze sempre più gravi e decisivi. Ad incominciare da un grande giornale di Milano che stampava essere il Colpi «uno degli elementi più attivi e vivaci del partito nazionale liberale» fino alla requisitoria del pubblico ministero viennese, che proclamava di tirare i suoi colpi contro un organizzatore di varie cospirazioni e di pericolosi moti rivoluzionari è tutto un succedersi di linee, d’ombre e di luci che ingigantiscono la figura del delinquente e gli danno delle proporzioni fantastiche. E come le linee che si perdono nell’ombra creano al riguardante un’immagine indefinitamente più grande della realtà, così il romanzesco mistero che avvolse gli atti delle autorità inquirenti aumentò ancora più la distanza che passava tra la modesta realtà ed il concetto che di essa potevano o dovevano farsi i meno iniziati. Il pensionamento di un generale e di un colonnello a Trento, le gravi preoccupazioni espresse da uomini politici perfino dal presidente dei ministri sembravano fatti sufficienti per giustificare questa errata visione delle cose. Non è però del carattere e della gravità del delitto, per il quale venne condannato il Colpi che intendiamo occuparci: ci mancherebbero i più sicuri elementi di giudizio, sui quali si svolse il processo a porte chiuse. C’interessa piuttosto lo sfondo politico innanzi al quale si muovono ed agiscono accusati ed accusatori. Esso venne determinato con una parola assai semplice e per i semplicisti parve avere davvero valore di determinazione: l’irredentismo. In realtà però questa parola non precisa niente e non offrì nemmeno ai contraddittori una base meno incerta di discussione. Abbiamo invece ancora una volta dovuto sentirci ripetere che qualche funzionario dello stato classifica per irredentismo ogni sentimento e movimento nazionale ed elenca nella rubrica dei «moti irredentistici» tutte le manifestazioni di carattere nazionale o di malcontento contro singoli fatti o l’intero sistema di governo. E nei rapporti ufficiali si citò il giudizio punto equo e punto austriaco delle Innsbrucker Nachrichten quasi che l’arrabbiato giornale enipontano nelle sue invettive contro gli italiani esercitasse la provvida funzione di difensore dello stato. Così dai profondi studi di psicologia collettiva di un commissario di polizia e dalle affermazioni apodittiche di militari che vennero tratti dalle loro casematte a sentenziare sull’organismo civile e politico potremmo attingere un’altra volta la triste convinzione che proprio in quei circoli nei quali è pretesa più recisa la lealtà e l’«attaccamento» è vivissimo ancora il sospetto contro tutti gl’italiani ed è radicata quella diffidenza che crea l’eterno disagio e il naturale antagonismo in cui ci troviamo. Eppure non sarà forse opera vana il tentare ancora una volta di stabilire i termini della realtà. Noi neghiamo anzitutto che esista nel nostro paese un movimento irredentista. Non solo; ma si può anche escludere che esista una tendenza determinata e voluta per creare tale movimento. Vogliamo con ciò negare tout court l’esistenza dell’irredentismo, come s’è fatto altrove? No, niente affatto. L’irredentismo esiste, ma non esiste né azione né movimento irredentista che possano sul serio meritare tale nome. L’irredentismo è piuttosto uno stato d’animo, del quale è elemento precipuo il senso di reazione contro quegli atti che si compiono dallo stato o da terzi per sopprimere o ritardare il naturale sviluppo nazionale degli italiani. In questo stato d’animo non si trova in origine una tendenza separatista coscientemente determinata e voluta, ma nasce e ingagliardisce un impulso centrifugale che trova la sua ragione in un’azione contraria dal di fuori. Ci sarà forse qualcuno che di tale reazione si gode, ma lo stato non ha diritto di lagnarsene fino che esso stesso si prevale nell’equivoco per combattere quel nazionalismo che in uno stato plurinazionale non deve trovare opposizioni, ma almeno libertà. E qui conviene affermare di nuovo che la società politica non ha alcun diritto di sospettare o d’impedire i rapporti ed i legami nazionali fra gl’italiani al di qua e al di là del confine, fino a tanto che essi non riguardano l’assetto politico stesso. E sarebbe tempo che si comprendesse come tra i membri di una stessa nazione esiste un vincolo più stretto degli altri rapporti d’interessi, vincolo che gli antichi dissero bellamente amor sanguinis. Le manifestazioni di siffatta solidarietà nazionale non vanno messe nell’oramai celebre fascicolo dell’irredentismo. Del pari tutta l’azione per la difesa e per lo sviluppo nazionale interno derivano da quel sano nazionalismo che poggia sul diritto famigliare riconosciuto dalle leggi fondamentali dello stato. Alcuni uomini di governo hanno anzi compreso che lo stato riesce a togliere al nazionalismo il carattere d’opposizione, quando gli accordi libero sviluppo sul quel campo, nel quale non è necessariamente in antagonismo cogli interessi del nesso politico. Il lungo maneggio che procedette il processo Colpi e parallelamente ad esso il dibattimento di Graz furono, in quanto ebbero carattere politico, un tentativo dei più zelanti e dei più vigili funzionari dello stato di dimostrare che i loro colleghi meno intolleranti e più equi avevano gli occhi chiusi alla realtà e coltivavano in seno la serpe come Luigi XVI accoglieva nei suoi salotti la rivoluzione. Conveniva ritornare alla repressione energica, ai metodi spicciativi per salvare il nesso dello stato in pericolo tanto per le cospirazioni degli irredentisti quanto per la dabbenaggine di una parte dei funzionari governativi. È da credersi ora che nessuno dubiti del fallimento di un tale tentativo. Le autorità militari potranno avere la soddisfazione d’aver condannato e reso più improbabile lo spionaggio. Ma in quanto ai moti politici, i due processi li convinceranno forse degli errori di prospettiva che si commettono quando si è avvezzi a osservare l’ambiente sociale attraverso l’alzo del cannone. E potranno per il contrario aver ragione quegli uomini di governo che durante quest’anno si sentirono indotti essi stessi a dubitare della bontà del metodo profilattico col quale vennero invitati a guarire l’inquietudine politica che ci travaglia. Quali ammaestramenti poi ne sappia trarre la stampa tedesca, la quale lo scorso anno soffiò nel fuoco e consigliò il bisturi del Volksbund per la cancrena irredentista, non sappiamo né osiamo sperare. In quanto a noi, venga o no la resipiscenza statale, trionfino o meno nel sistema di governo gli spiriti equi, rimaniamo fermi al nostro concetto del problema nazionale, com’esso si presenta alla nuda realtà del momento politico. La nostra generazione ha il compito di difendere i confini della nazione contro nemici potentissimi sleali, insidiosi e quello ancora più poderoso di sviluppare all’interno la nazione di contro allo stato conquistandole le funzioni organiche e sociali che sono indispensabili per la sua libertà e per la sua autonomia. In questa lotta è necessaria anzitutto l’unione morale e di fatto di tutto il nostro popolo, ed ecco l’altro dovere che nasce per le classi colte: attrarre le masse popolari nell’orbita di un sano ed efficace nazionalismo. Ma per riuscire a questo, a sua volta, è indispensabile che il nazionalismo diventi ispiratore ed informatore della nostra vita economica e che il popolo lo veda affratellarsi coi suoi progressi e colla democrazia. Problemi questi urgenti nella realtà della nostra vita pubblica, ai quali non possiamo che accennare rapidamente; ma il cenno basta per dimostrare come alla gioventù s’imponga oggi il dovere di educarsi e consacrarsi a questa lotta e a questo lavoro, attingendo i criteri e i metodi della sua operosità non ad un facile dilettantismo politico o ad un ancor più facile sentimentalismo, ma derivandoli dalle condizioni di fatto e dai compiti che sull’inizio del secolo ventesimo c’impone la storia. Questa via non è invero seminata di rose e su tale marcia le solite armi della retorica rifiutano il loro servizio; conviene anzi spesso sacrificare tutto l’apparato esteriore che forma la gloire delle battaglie. Non importa, facciamo costantemente giorno per giorno il nostro dovere, aggiungendo ciascuno la nostra pietra nella costruzione della nostra casa nazionale; i posteri comprenderanno i nostri sforzi e godranno della forza che sa dare un popolo nazionalmente migliore e materialmente rinvigorito. 