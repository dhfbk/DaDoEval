La base della politica estera italiana resta immutata. Nel rivolgere ai convenuti il suo saluto, l’on. De Gasperi ha riaffermato che la fedeltà assoluta agli impegni liberamente presi dall’Italia con l’adesione al Patto atlantico si esprimerà senza tergiversazioni. L’on. De Gasperi ha anche posto in rilievo che la sua assunzione al Ministero degli Esteri – al quale conta di dedicare tutte le sue energie malgrado le gravi cure del Consiglio – significherà anche una maggiore unità dei vari aspetti della politica generale e specialmente di quella economica. Accennando alle questioni più propriamente connesse al carattere costituzionale della crisi, l’on. De Gasperi ha dichiarato tra l’altro confutando l’accusa mossa dall’opposizione, di partitocrazia: i partiti furono consultati, affermarono le loro direttive o fecero le loro proposte. I liberali e i socialisti mantennero la loro pregiudiziale di non partecipare nelle presenti circostanze al gabinetto di modo che i democristiani e i repubblicani dovettero assumere tutte le responsabilità. Tutto ciò si svolse secondo una pratica rigidamente costituzionale e nello spirito di una libera democrazia. Non esageriamo certi episodi, non drammatizziamo voci di corridoio! La Costituzione ha funzionato in pieno. La crisi si è svolta secondo le fasi tradizionali: dimissioni del gabinetto; consultazione anche di quelle opposizioni, che solo per tattica provvisoria accettano le regole della democrazia; infine reincarico a questo presunto «dittatore» che non più tardi dell’anno scorso – come ricorderete – aveva messo il suo posto a disposizione del capo dello Stato. Ed anche questa volta egli avrebbe evitato volentieri di affrontare una crisi così faticosa, se non fosse animato da un senso del dovere, che non gli consente di rifiutare un servizio quando il capo dello Stato, interprete anche dei parlamentari consultati, glielo chiede nell’interesse del paese. A questo proposito, vorrei precisare che non sempre la cronaca è stata esatta nel riferire le discussioni e gli atteggiamenti dei partiti. Non di rado si ebbero delle coloriture non rispondenti alla realtà. Voglio dire che ci sono, naturalmente, delle ambizioni più o meno giustificate; ma resta il fatto (che io ebbi, evidentemente il modo di constatare meglio entro il mio partito), che la diversità delle opinioni aveva il suo motivo nella diversità di concepire la situazione e o di valutare i mezzi per conseguire un fine comune. La congestione democratica e, talvolta, demagogica è una malattia di cui tutta l’Europa libera soffre, a dalla quale bisognerà guarire. Ma bisogna rendersi conto che siamo ancora alla incompiuta saldatura di due generazioni, all’attuarsi di scuole diverse, nelle quali ha agito in vario senso – e più di quanto non si creda – la mentalità totalitaria. Bisogna, inoltre comprendere che se la Democrazia cristiana ha una base comune più solida di quanto si creda da alcuni, vi coabitano tuttavia, in essa, varie categorie, i cui interessi vanno conciliati perché, al di fuori della «lotta di classe» la conciliazione degli interessi (cioè la loro subordinazione a quelli prevalenti del popolo) è il compito di ogni politica di democrazia e di progresso. Un altro aspetto della soluzione della crisi – e cioè il maggior numero di sottosegretari compreso nel settimo ministero De Gasperi per far fronte alle sempre crescenti e indilazionabili esigenze dello Stato – è stato inquadrato dal presidente del Consiglio nelle più recenti vicende dei governi succedutisi in Italia dalla liberazione in poi. Si è criticato il numero dei sottosegretari, ma non si è rilevato che è diminuito il numero dei ministri. Dal primo ministero Bonomi del giugno 1944, il numero attuale è il più basso che si sia avuto, eccetto i quattro mesi del secondo ministero De Gasperi, quando fu inferiore all’attuale soltanto di uno. Quanto ai sottosegretari, ammesso che qualche raro caso non si presenti come indispensabile alla stregua delle esclusive esigenze tecniche del servizio, da quando in qua si è visto che in tali occasioni si debba totalmente trascurare il collegamento coi settori parlamentari e, precisamente con due camere equivalenti? Ma, in via di massima, l’aumento è dovuto alla transitoria situazione dei ministeri economici, per cui il Ministero del Bilancio ha due nuovi sottosegretari per costituire i suoi servizi, mentre l’interinale Finanze-Tesoro deve mantenere tutti i suoi fino a che la sistemazione non sarà compiuta. Per quanto riguarda, poi, il secondo sottosegretario alla Presidenza, De Gasperi ha testualmente dichiarato: un segretario per le informazioni esiste in tutti gli Stati, i più democratici, i più liberali; in Francia c’è un Ministero per le Informazioni. Da noi il sottosegretariato per la Stampa e le Informazioni fu istituito presso la Presidenza con D.[ecreto] l.[egislativo] luogotenenziale del 2 luglio 1944 e ne fu modificata la denominazione in quella di «Stampa», «Spettacolo» e «Turismo», con D.[ecreto] luogotenenziale del 12 dicembre 1944; fu soppresso il 5 luglio 1945. Adesso qualcuno è venuto fuori a parlare di «Minculpop», accusa gratuita per chi mi conosce. «Minculpop» e libertà di stampa sono termini contraddittori, e nessuno può anche lontanamente pensare che si voglia in qualsiasi modo infirmare la libertà di stampa: Ma il governo ha il dovere di far conoscere quello che fa e perché lo fa e non sarà male se, per mezzo di una documentazione, il pubblico sarà bene informato dei problemi della pubblica amministrazione e delle soluzioni adottate o prospettate. Questo periodo è quello seguito dai paesi di autentica democrazia. Non chiedo nulla per me; vorrei che almeno si riconoscesse che servo con onestà di intenti e con spirito di sacrificio il mio paese al solo fine di salvarlo dalla disgregazione e dal disastro. 