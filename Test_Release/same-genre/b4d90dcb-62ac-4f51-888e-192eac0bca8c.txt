Cari amici, sento grida «Repubblica, repubblica» cui fanno eco altre che scandiscono «Monarchia, monarchia». Non siamo io o il mio partito a dovere decidere su tale dilemma e neanche questo o quel partito, ma tutto il popolo italiano. Il 2 giugno questo nostro popolo dovrà decidere e sono sicuro che darà una prova meravigliosa quando nelle attuali condizioni del nostro paese, sarà giunto ad esprimere un così grave e delicato giudizio sul suo avvenire. Non è, pertanto con i moti inconsulti, siano essi di destra o di sinistra che si risolve il problema, ché anzi tali movimenti sono pericolosi e condannevoli se compiuti prima delle elezioni; se compiuti durante le elezioni stesse, con violenze, o rotture di urne od altre manifestazioni del genere renderebbero addirittura contestabili le elezioni e ciò non solo per l’interno, ma soprattutto per l’estero in quanto non si deve dimenticare che se la legge sul referendum e sulle elezioni è una legge votata ed approvata dal governo italiano, essa però reca l’avallo e l’approvazione anche degli alleati, in quanto siamo legati ancora verso di essi con l’impegno armistiziale. Perciò occorre libertà e tolleranza proprio per non infirmare il risultato di una consultazione di 28 milioni di elettori, la prima che si faccia in Italia: in quanto i plebisciti furono effettuati per regione. E dobbiamo, poi, dopo le elezioni lavorare bene perché non abbia a ripetersi quanto accaduto in Francia e che ha portato ad una dannosa perdita di tempo. E a proposito di quell’esperimento che ripeto non deve accadere in Italia ricordo anche che non dobbiamo ripetere l’errore di prevedere l’assemblea unicamerale perché essa può facilmente divenire mancipio di gruppi giacobini. Noi vogliamo opporci a simile evenienza; la Democrazia cristiana poggiante su larghe basi popolari può guidare alla soluzione il problema sociale; preminentemente sugli altri nella riorganizzazione della nuova vita democratica dell’Italia senza collettivismi esagerati e salvaguardando la libertà civile, politica ed economica e soprattutto la libertà spirituale, cioè diritti di coscienza. Noi vogliamo alla Costituente un partito forte, il nostro, che difenda le tradizioni cristiane, i diritti della libertà, della scuola, dei rapporti tra Stato e Chiesa e ciò non per difendere i diritti di questa che si difendono meravigliosamente da sé, ma nell’interesse stesso dello Stato e della sua morale. Quando si è trattato di combattere i principii del nazismo, si è fatto appello non soltanto alla libertà, ma, come hanno detto Churchill, Roosevelt e perfino Chiang Kai-Shek , alla civiltà cristiana, e se questo richiamo alla civiltà cristiana è valso per difesa durante la guerra, non deve essere abbandonato e deve, anzi, valere specialmente come elemento importantissimo per la costruzione della pace. Per quanto riguarda il problema meridionale il partito ha un programma ben preciso: nord e sud devono essere solo delle espressioni geografiche e fra le due parti dell’Italia deve presto raggiungersi una perequazione, specialmente delle forze di iniziativa economica. Non è certo che manchi in voi lo spirito di iniziativa, del quale devo darvi atto e per il quale vi rivolgo il mio più vivo elogio; del resto esempio lampante è lo sforzo costruttivo degli italiani del sud nelle due Americhe; sforzo che ci è valso l’aiuto veramente provvidenziale attraverso l’organizzazione dei pacchi dono. Questi aiuti sono stati integrati anche dagli amici americani ed io desidero pubblicamente inviare il mio ringraziamento più vivo a Myron Taylor e alle organizzazioni dell’Endsi e dell’Unrra. Non solo l’azione degli italiani in America si è manifestata nei concreti aiuti materiali ma essa si estende anche ai fini di una pace giusta per noi. È di recente la notizia della costituzione in America di una lega per la giusta pace italiana, ed io rivolgo un commosso appello agli italiani emigrati perché ci aiutino anche moralmente presso i poteri pubblici dei loro paesi, nel momento altamente difficile per l’Italia del trapasso dalla guerra alla pace. Specialmente mi raccomando per la bruciante questione dei confini orientali; non è solo Trieste che si deve salvare ma anche la Venezia Giulia perché le delegazioni che quotidianamente ricevo di popolazioni, non soltanto della zona A, ma anche della zona B dell’Istria ci dicono tutto lo strazio di quei nostri fratelli che si dichiarano disposti ad abbandonare tutti i loro averi pur di non rimanere sotto il dominio non italiano. Gli jugoslavi hanno richiesto tutta la Venezia Giulia in nome dei diritti di guerra e di occupazione ma allora non occorre camuffare con nuovi nomi le vecchie cose e non occorre nascondere sotto la veste dei principii sociali e diciamolo pure del comunismo quello che non è che la reviviscenza dell’antico diritto barbarico medioevale. Noi dobbiamo rispondere dimostrando non solo a noi stessi ma anche di fronte al mondo, che l’Italia è matura per una ripresa democratica e che la manifestazione elettorale italiana, svolgendosi in compostezza e serenità può suggellare l’inizio di una nuova vita democratica del nostro paese. 