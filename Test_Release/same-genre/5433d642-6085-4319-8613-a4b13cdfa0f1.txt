Come è risaputo, il Governo dell’Austria tedesca, per riordinare se mai possibile le finanze dello Stato, ha deliberata la falcidia dei patrimoni dei cittadini. Per preparare questo non facile compito sono già state pubblicate in passato delle ordinanze, le quali tendevano allo scopo di accertare il patrimonio e di impedirne l’esodo. Verso la metà d’aprile è stata pubblicata una terza ordinanza, la quale riassume le precedenti e vi si sostituisce. Questa ordinanza tende anche a stabilire la cosiddetta «nostrificazione» del debito pubblico del vecchio Stato, cioè a determinare quella parte di esso, che dovrà essere assunta dall’Austria tedesca. Il governo austro-tedesco infatti, seguendo l’esempio di quello czeco-slovaco, non intende di assumere che una parte del debito del vecchio Stato ed in mancanza di un relativo accordo cogli ex-consorti, ricorre al censimento di quanto è posseduto dai suoi cittadini, rimandando i creditori per il resto alla massa comune del vecchio Stato, che per disgrazia dei creditori sembra voler dichiarare il fallimento, se le potenze dell’intesa non useranno di mezzi più energici verso gli antichi consorti. L’ordinanza in parola consta di 27 paragrafiil cui contenuto per quanto ci può interessare vuole qui essere brevemente riassunto. Per fare il censimento del patrimonio dei propri sudditi l’ordinanza stabilisce l’obbligo di denunzia. Questo è diverso a seconda si tratti di patrimonio esistente entro i confini dell’Austria tedesca o fuori degli stessi. Mentre infatti per il patrimonio esistente all’interno, in quanto forma oggetto della detta ordinanza, l’obbligo di denunzia è imposto a tutti, sieno essi cittadini austro-tedeschi od esteri, abitino entro o fuori dell’Austria tedesca: a denunziare invece il patrimonio esistente all’estero sono tenuti solo i cittadini dell’Austria tedesca. L’obbligo di denunzia si riferisce agli effetti pubblici senza riguardo se sieno titoli dello stato od industriali, ai crediti in conto corrente verso istituti bancari, ai depositi di risparmio verso libretto o simili ricevute, al contenuto dei «safes» (cassette di sicurezza), al possesso di monete d’oro e d’argento, banconote interne ed estere, metalli, mobili, cambiali, chèques, assegni sull’estero, ed oggetti di lusso. La denunzia deve essere fatta dal proprietario o suo procuratore, non dal debitore (banca). La denunzia prende per base lo stato del 13 marzo 1919 e deve essere fatta entro il 30 maggio 1919 agli uffici del censo dell’Austria tedesca competenti per ragioni di territorio. Esclusi dall’obbligo di denunzia sono soltanto sottoscrizioni di prestito di guerra, se i titoli si trovano in deposito presso una banca dell’Austria tedesca e non importano più di 1000 Corone di nominale; biglietti della lotteria di classi che non superino le 40 Cor., libretti di rendita della cassa di risparmio postale fino a 2000 Cor. nominali, credito del conto clearing della cassa di risparmio postale fino a 1000 Cor., depositi a risparmio fino a Cor. 1000, numerario in banconote fino a Cor. 5000. Per quanto riguarda poi i titoli di debito pubblico emessi dal cessato Stato austro-ungarico (rendite-prestito di guerra, buoni del tesoro) comprese le obbligazioni ferroviarie assunte in pagamento, oltre all’obbligo di denunzia sopra menzionato, esiste quello di consegnarle ad un istituto di credito dell’Austria tedesca, quando già non vi si trovino. Anche quest’obbligo incombe tanto agli esteri, che agli austro-tedeschi quando i titoli si trovino entro l’Austria-tedesca. La consegna deve seguire entro il 15 maggio. A datare dal 31 maggio 1919 l’amministrazione dello Stato austro-tedesco non onorerà né titoli, né «coupons» che riflettano titoli non depositati presso le banche e non denunziati. Riguardo al prestito di guerra la denunzia deve contenere l’indicazione in qual modo il denunziante siane pervenuto in possesso e se l’acquisto sia seguito dopo il 1 di novembre 1918. Le carte di valore denunziate, senza riguardo se trattisi di titoli dello stato o meno, vengono contrassegnate per il controllo. Per i titoli di debito pubblico dell’ex Stato austriaco, che appartengono ad esteri, e come tali vengono naturalmente considerati anche i trentini, il contrassegno di controllo resta per ora sospeso e sono riservate al riguardo nuove disposizioni. Anche il prestito di guerra che sia stato acquistato dai cittadini austro-tedeschi verso il 1. novembre 1918 resta per ora escluso dal contrassegno. La tradizione di carte di valore che non segua allo scopo del controllo è proibita; fino al 15 maggio a. c. è però permesso, previa denunzia, di portare dette carte all’estero purché non sieno state ancora contrassegnate per il controllo. Dopo il 15 maggio non è ammessa tradizione di titoli, che non portino il segno di controllo e non sieno stati denunziati e solo per questi si consegnano nuovi fogli di coupons e si onorano i «coupons» che vengono mano mano a scadere. Indipendentemente da ciò, dai conti-correnti, depositi a risparmio e simili, esclusi quelli fino alle corone 1000, non può essere prelevata che la metà (l’altra sembra deva rimanere riservata al fisco per la falcidia sui patrimoni). Eccezioni vengono accordate di volta in volta dalle autorità d’imposta, previa verifica. Disposizioni speciali dell’ordinanza si riferiscono al contenuto delle cassette di sicurezza presso le banche (safes). Il possesso di oggetti cosiddetti di lusso, gioielli, oro, argento ed oggetti artistici formano uno speciale oggetto di denunzia, quando sieno depositati nelle cassette di sicurezza. L’ordinanza che, per facilitarsi il compito, contiene anche una larga amnistia di anteriori occultazioni, concede ampi poteri al segretario di stato delle finanze, il quale in singoli casi può decampare dalle prescrizioni dell’ordinanza. Giova però sperare, che il nostro governo, a tutela dell’interesse nostro e degli altri suoi sudditi, che sono creditori dell’Austria prenderà in tempo opportune disposizioni affinché il singolo, il quale altrimenti, attese le difficoltà di comunicazione e di corrispondenza, assai difficilmente potrebbe provvedere da sé, non abbia a soffrire un danno ingiustificato. Confidiamo sovratutto che la commissione di liquidazione in Vienna abbia già rivolta la sua attenzione agli effetti dell’ordinanza ed abbia formulate le debite proposte. In Boemia Nella repubblica boema l’ordinanza analoga per il censimento delle sostanze e dei valori mobili è stata emanata il 18 aprile. Ultimo termine per la denuncia è il 31 giugno. Ma in Boemia la denuncia può venir fatta oltre che dal proprietario o dal procuratore, se questi sono assenti, e trattisi di depositi alle banche, anche dal debitore, cioè dalla banca stessa. La commissione parlamentare per la riforma agraria ha posto termine recentemente ad infiniti dibattiti sulla stampa col deliberare con 16 voti contro 12 del blocco socialista (socialdemocratici e socialisti nazionali) che il grande possesso agrario, il quale per deliberazione anteriore, in quanto superi 500 ettari deve venir espropriato, ottenga per l’espropriazione un risarcimento. Così il principio dell’incameramento senza rifusione è caduto tanto a Vienna quanto a Praga. A Vienna s’è fatto però di questi giorni uno strappo alla regola. Il ministero austro-tedesco ha presentato alla Camera un progetto d’incamerare castelli, palazzi ed altri immobili di lusso allo scopo di farne degli stabilimenti di cura, dei ricoveri o dei sanatori per le vittime della guerra. Ai proprietari non viene pagato alcun indennizzo. Il progetto è assai discusso, ed incontra forti opposizioni di principio, perché con esso viene abbandonato per la prima volta il giusto criterio mantenuto finora anche in tutte le leggi di socializzazione, che lo Stato ha bensì il diritto d’intervenire per regolare l’uso della proprietà e per assicurarlo a scopi di benessere pubblico, ma non per sopprimer violentemente la proprietà stessa. 