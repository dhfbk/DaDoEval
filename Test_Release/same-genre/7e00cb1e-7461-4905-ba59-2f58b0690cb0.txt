Se avessimo la Dieta ciascun deputato della regione avrebbe in mano il bilancio provinciale. Nel bilancio un capitolo importantissimo era quello dei lavori pubblici. Dei lavori pubblici alcuni supponevano l’iniziativa e il finanziamento nella proporzione maggiore da parte della Provincia, per alcuni altri iniziati o finanziati in prima linea dallo Stato, la Provincia votava un contributo. In ambo i casi il bilancio provinciale dava un’idea completa dei lavori pubblici che erano progettati, finanziati, o già in costruzione. Siccome poi la Dieta poteva prendere l’iniziativa in molti modi, votando cioè un contributo alla condizione che lo Stato facesse altrettanto, o invitando lo Stato ad approntare i progetti o i piani di finanziamento, o deliberando essa stessa di elaborare i progetti, chiunque ne dovess’essere poi il finanziatore, la rappresentanza provinciale aveva in mano «via facti» l’iniziativa in tutti i lavori pubblici della regione. Questo sistema aveva certamente anche i suoi difetti. Non è sempre facile in regime democratico e di discussione contenere gli appetiti campanilistici e le tendenze partigiane, ma conviene ammettere che gli uni e le altre venivano attutite e quasi sempre eliminate in conseguenza della loro stessa molteplicità e contraddittorietà, così che dalla discussione e dalla concorrenza dei desideri opposti nasceva infine quasi sempre equilibrio di oggettività e di equità proporzionata ai bisogni. Che cosa avviene invece in regime burocratico? La burocrazia non è fatta per prendere iniziative o per vigilare all’attuazione di una sintesi equilibrata. La burocrazia riceve impulsi dal di fuori e agisce nel senso della spinta ricevuta. Nei lavori pubblici progettati manca il piano equilibrato che nasce dalla discussione pubblica e potranno venir favoriti quei comuni o quei consorzi di comuni che sono più avveduti, più pronti, più capaci di insistere e di importunare. Per tutto questo, senza voler riferirci a nessun caso particolare né al bilancio di questo o quell’anno, che non conosciamo, vogliamo concludere in tesi generale con nostro «ceterum censeo…». Ci vuole la Dieta, bisogna ricostituire una rappresentanza degl’interessi locali. La meta principale della nostra deputazione è là: bisogna raggiungerla. Comprendiamo le difficoltà. Quali sono le attribuzioni di questa Dieta? Tutte le vecchie; e allora come precisiamo i punti d’intersezione fra la legislazione locale e la legislazione centrale? Ecco il primo quesito. Il secondo suona: come stabiliamo i nostri rapporti di collaborazione sul terreno autonomo coi tedeschi? Ecco una questione subordinata per filo di logica, ma essenziale per il suo contenuto. Noi abbiamo proposto che di tali questioni non venisse ora investita la Camera; la quale ci affogherebbe nell’olla potrida del decentramento, ma una commissione parlamentare degl’interessati rinforzata da altri elementi locali. Speriamo di elaborare fra noi delle proposte rapide e sovratutto di arrivare presto al fatto compiuto. In mezzo alle intricate questioni che potrebbero nascere o che i giuristi potrebbero creare, il fatto compiuto, cioè la Dieta in carne ed ossa, espressione franca e legittima della volontà popolare, avrà effetto rasserenatore. Attendiamo quindi Bonomi all’opera. Un autorevole giornale d’oggi parla dei propositi del Governo. Veda la deputazione trentina di non lasciargli tregua e di non lasciarsi, a sua volta, distrarre da altri problemi, che possano avere risonanza più demagogica, ma minore importanza effettiva. Certo che non è all’influsso immediato delle loro forze singole che si potrà attribuire un risultato soddisfacente. Oggi Bonomi e «Tribuna» parlano di autonomie delle Nuove Provincie, perché un grande partito di governo, come il popolare, se n’è fatto paladino, perché anche nelle trattative per la formazione del nuovo gabinetto le questioni autonomistiche e finanziarie delle terre redente c’entrarono per qualche cosa. Se la loro difesa fosse affidata solo alla sconnessa e contraddittoria deputazione delle Nuove Provincie – pensiamo alla Venezia Giulia – toccherebbe a noi quello che accade alla deputazione sarda. Ma il compito dei nostri deputati, è quello di aggiungere all’azione personale e diretta, quella mediata dei grandi partiti, quello di scuotere l’opinione superficiale per farla discendere al fondo del problema, quello di agitarlo non come una rivendicazione localista e di un regionalismo quasi repellente nei riguardi della Nazione, ma come un problema che ha nella sua soluzione locale, una particolare funzione storica da compiere, proprio al servizio della compagine statale, e nel suo valore sperimentale carattere di riforma amministrativa generale. Facciamo pure le elezioni comunali. Esse sono una necessità tecnica. Ma questo nuovo suffragio confermi la volontà popolare di vederlo presto coronato dal più ampio suffragio amministrativo, che è quello dietale. 