Nei prossimi giorni […] saranno trasmesse alle rispettive Cancellerie delle note richiedenti alle Potenze firmatarie del trattato di pace che venga presa in considerazione la richiesta italiana di revisione del trattato. […] De Gasperi ha precisato che il governo italiano chiede il ripristino completo della sovranità e autorità dell’Italia e la assoluta uguaglianza dei diritti. L’Italia […] chiede inoltre di poter disporre di tutti i mezzi che sul piano interno limitano ancora l’esercizio dei diritti e dei doveri dello Stato specialmente rispetto ai problemi della difesa. Rispondendo a un’altra domanda, egli ha affermato che nella organizzazione delle sue forze difensive l’Italia è ancora al di sotto dei limiti impostile dal trattato di pace ed ha aggiunto che perché il governo italiano consideri giuridicamente valida la revisione del trattato, esso non attenderà che tutti i firmatari si dichiarino d’accordo ma si riterrà soddisfatto anche di una maggioranza adeguata. De Gasperi si è dichiarato soddisfatto delle riunioni dei giorni scorsi. Interrogato circa il problema di Trieste egli ha affermato che il punto di vista italiano è stato ben compreso a Washington. Interrogato circa il meccanismo internazionale grazie al quale potrebbe essere affrontato il problema dell’emigrazione italiana, De Gasperi ha ricordato la prossima apertura a Napoli di una conferenza convocata dall’ILO alla quale parteciperanno 32 nazioni e nel corso della quale sarà ampiamente studiato il problema dell’emigrazione italiana. 