Giovani amici, devo chiedervi silenzio e pazienza, perché le cose che ho da dirvi meritano la vostra massima attenzione e il vostro impegno. Non è mia intenzione oggi di esporre dinanzi a voi un programma di azione per l’avvenire: ma è utile che io faccia qui un’introduzione per la campagna elettorale, richiamando alla vostra memoria gli ultimi avvenimenti, perché voi li comprendiate nella loro sintesi logica e sappiate qual’è l’importanza, quale il significato della battaglia rude che dovremo combattere nei prossimi giorni fino al 18 aprile. L’asservimento comunista allo straniero Ricordate una data: tra il 25 e il 27 settembre in un castello polacco, nei dintorni di Varsavia , si teneva una conferenza di rappresentanti comunisti di 9 paesi. Questi rappresentanti erano inviati da paesi che noi abbiamo incontrato alla conferenza della pace; e che sempre o quasi sempre hanno votato ed agito contro gli interessi e i postulati dell’Italia. C’era naturalmente il rappresentante della Jugoslavia, quel nostro carissimo Kardelj con cui ci siamo battuti alla conferenza di Parigi e a quella di Londra, c’erano i rappresentanti della Bulgaria, della Romania, della Cecoslovacchia, dell’Ungheria e della Polonia, tutti naturalmente sotto la direzione dei russi. Nessuna novità che questi paesi fossero presenti, perché si tratta dei paesi già occupati dai russi e dove i governi sono sorti e si sono modellati secondo le direttive e l’influsso della potenza occupante: nessuna meraviglia, quindi, per la presenza di questi paesi che si considerano del «blocco orientale»: ma per qual ragione saranno stati presenti anche i rappresentatiti della Francia e dell’Italia? Noi sappiamo che Ercoli, ossia Togliatti, era stato vice segretario della organizzazione internazionale comunista fin da prima della guerra; sapevamo che nella politica estera egli e i suoi avevano dimostrato, specie negli ultimi tempi, di osteggiare la politica estera del governo italiano e ricordavamo il suo viaggio a Belgrado . Tuttavia ritenevamo di poter credere che il Pci si trovasse su una linea di mezzo fra quello che era il concetto e l’interesse jugoslavo-russo e quello che era il concetto e l’interesse italiano. Ma io ora mi domando: come mai i rappresentanti del Partito comunista italiano, Longo e Reale , hanno partecipato ad una conferenza che ha concluso proclamando perentoriamente l’esistenza di due linee politiche inesorabilmente opposte: «ad uno dei poli, la politica dell’Urss e degli altri paesi democratici che mira a scalzare l’imperialismo e rafforzare la democrazia; al polo opposto, la politica degli Stati Uniti d’America e d’Inghilterra che mira a rafforzare l’imperialismo e soffocare la democrazia» . Come mai questi rappresentanti italiani hanno accettato la tesi di lotta inesorabile tra due blocchi, l’uno democratico e l’altro imperialista-reazionario dimenticando perfino che in Inghilterra e in Francia vi sono socialisti e laburisti al governo, e che in America esistono milioni e milioni di operai organizzati nei sindacati? Come mai hanno accettato la formula russa e hanno applaudito al signor Zdanov quando accusava l’America di voler «utilizzare il credito come strumento di asservimento politico» e proclamare che il compito dei partiti comunisti «deve essere quello di dare scacco al piano di asservimento di Marshall» e di mettersi alla testa dell’«indipendenza nazionale», contro i partiti che nell’interesse del loro paese al piano stesso vogliono collaborare? E tutto questo, quando lo stesso Togliatti, dichiarò alla Costituente: «Nessuno in fondo sa che cosa sia questo piano Marshall» . Se voi non sapete ancora cosa sia questo piano Marshall , perché lo proclamate piano di asservimento e perché cercate di silurarlo? Perché non interrogate la vostra coscienza di italiani e non vi domandate se il piano non sia qualche cosa di utile per la ricostruzione e la ripresa economica nazionale? Il pubblico italiano è testimone come queste indiscusse direttive date a Bialystok da Zdanov, siano diventate le direttive del Partito comunista italiano. Dalla rivista «Rinascita» a tutti i giornali comunisti, è stata lanciata l’accusa di Zdanov contro i governi asservitori e contro il piano Marshall, protestando di dover difendere l’indipendenza nazionale. Io mi domando se costoro che diffondono e inculcano un programma imposto dal di fuori hanno il diritto di arrogarsi la difesa dell’indipendenza nazionale italiana. Quanto rigorosa e ortodossa fosse l’attuazione della direttiva Cominform dimostrò anche agli ignari il fatto che nemmeno Terracini, presidente dell’Assemblea costituente italiana, poté salvarsi da una censura ufficiale, quando in un’intervista espresse un’opinione non del tutto ortodossa . Ma, al convegno di Bialystok non ci fu soltanto una riunione plenaria, intorno alla quale venne emanato il comunicato ufficiale; ci fu anche una riunione speciale tutta dedicata al comunismo italiano e al comunismo francese; e in questa conferenza venne fatto rimprovero ai comunisti italiani e francesi di baloccarsi troppo con la tattica parlamentare e di non aver sufficientemente sviluppata l’azione diretta delle masse organizzate; e venne impartita da Zdanov la nuova direttiva di un’azione più massiccia di altro stile: il tutto sotto la direzione e con l’appoggio del Comitato speciale con sede a Belgrado. Le istruzioni di Longo Con queste istruzioni l’onorevole Longo è tornato in Italia. E voi avete visto, in ottobre, novembre e dicembre le violente campagne e agitazioni di massa, svoltesi in Italia e Francia, agitazioni che talvolta hanno assunto il carattere di aperta sovversione. Il tutto venne preceduto e orchestrato da discorsi e attacchi di particolare virulenza, tutti nel senso e nel tono impartito a Bialystok. Bisogna che ve ne citi qualcuno, perché i lupi di ieri si presentano oggi in veste d’agnello e accusano noi di portare discordie. Dice Longo il 1° novembre: «Accusiamo De Gasperi di portare il nostro popolo alla fame e il paese all’asservimento e alla catastrofe economica» ; e il 7 novembre, parlando di consigli di gestione, dice, sempre Longo: «i lavoratori democratici italiani sono pronti, se necessario, a tutte le battaglie, a tutti i sacrifici per difendere l’indipendenza e l’avvenire del paese» . Il 14 novembre il Comitato centrale del Partito comunista emanò un comunicato che era tutto uno squillo di guerra «contro il governo dello straniero, della miseria, della reazione e della guerra» . In una successiva risoluzione del Partito comunista poi si legge: «la politica antinazionale, antidemocratica, e antisociale del governo De Gasperi, compromette l’indipendenza del paese, la sua economia, la pace, la democrazia, e condanna alla miseria e alla fame il popolo lavoratore» . Il doppio giuoco dei comunisti È anche da rilevare che prima e dopo il Congresso comunista, in tutte le occasioni è stata esplicitamente sollevata la questione se convenisse limitarsi ad agire secondo il metodo democratico, cioè, secondo le leggi della Costituente o se si potesse o convenisse anche di ricorrere alla forza. Ed ecco le parole di Togliatti del 17 novembre: «Da più parti si chiede se di fronte a questa situazione il Partito comunista intende abbandonare il terreno democratico, rispondo: noi ci muoviamo sul terreno democratico, ma nego che il terreno democratico sia soltanto quello parlamentare: la democrazia comprende la lotta parlamentare e la lotta che si svolge attraverso l’intervento delle masse in tutti gli aspetti della vita politica economica del Paese» . E aggiunge – notate bene –: «L’esperienza del ’22 ci insegna, che la strada seguita allora dagli uomini democratici (cioè, dell’ordine e della legge), mentre i fascisti si armavano, fu una strada esiziale per la democrazia: noi quindi, non la seguiremo più». E per essere più chiaro, Longo, a proposito della stessa questione, dichiarava: «I consigli di gestione verranno costituiti secondo la legge, ma se non bastasse la legge verranno costituiti e imposti per volontà dei lavoratori e del popolo, anche contro la volontà di lavoratori e di popolo, in tutte le grandi imprese» . E Sereni , parlando il 23 novembre, disse: «La marcia verso la nuova democrazia ha subito un tempo di arresto, ma ora riprende il suo slancio e questo nuovo slancio non si esplica solo con una chiara e decisa volontà di lotta, ma trova le forme nuove di lotta adatte alla nuova situazione politica» . E spiega Longo, ancor più chiaramente: «Noi creeremo ovunque i consigli di gestione: questa è la parola d’ordine; creare nelle grandi imprese i consigli di gestione. Se i rappresentanti del capitale si rifiutano di parteciparvi, createli, lo stesso, senza di loro. Portiamo tutti il nostro entusiasmo e la nostra forza perché questa battaglia che dovremo combattere si vinca e allora la battaglia sarà vinta per noi, per tutto il popolo italiano e per il nostro paese» . Abbiamo poi in novembre il caso Troilo a Milano – ricordate? – con l’occupazione della prefettura . Nell’Unità si stampava: «Una grande città democratica e garibaldina non si piega coi mitra agli ordini di Scelba, i quali non sono valsi a gettare Milano in uno stato d’assedio. Ventiquattro ore di lotta» . «Il sondaggio – ha scritto Pajetta – ha detto chiaro: a Milano non si passa. I partigiani e i lavoratori si sono mossi» . Abbiamo avuto poi il famoso sciopero generale di Roma. Ricordate i blocchi stradali, gli incidenti fra la forza pubblica e gli scioperanti e quei certi chiodi anticarro riesumati dal periodo nazista. Le forze armate dello Stato dovettero in parecchie regioni essere ingaggiate per sbloccare strade e linee ferroviarie, fino che furono decretate per legge più efficaci sanzioni. Ma verso la metà di dicembre avvengono alcuni fatti che hanno servito, almeno per il momento, a raffreddare gli entusiasmi sovversivi. Vi fu la dichiarazione di Truman , nella quale, mentre i soldati americani abbandonavano l’Italia, egli disse che gli Stati Uniti non potevano disinteressarsi delle libertà democratiche che l’esercito americano aveva contribuito a rivendicare all’Italia; vi fu resistenza accanita da parte del governo, il quale ha ritenuto doveroso per difendere lo Stato democratico di rafforzare le forze di polizia. Intorno a questo periodo si ha anche il fallimento dei movimenti di sciopero generale, con carattere sovversivo e insurrezionale in Francia; e in Francia, il 18 dicembre, si arriva perfino all’allontanamento dagli uffici pubblici dei comunisti, in seguito alla scoperta di venti agenti stranieri. Questi gli avvenimenti che ci sono noti, ma non mancano però altri elementi, su cui non voglio far per ora induzioni e che hanno spinto il Partito comunista a mettere un po’ la sordina sulle direttive di Bialystok. Però il Pci si è sempre mantenuto nell’equivoco. Mai abbiamo avuto una dichiarazione in cui il Partito comunista dicesse: io ho questo e quell’ideale da raggiungere; ho questo postulato da sostenere; però il mio metodo è quello democratico, il metodo che esclude la violenza di parte. Mai una dichiarazione è venuta ad escludere il ricorso alla forza. Si potrebbe affermare tutto il contrario ricordando le parole di Sereni al Congresso comunista. Disse: «oggi la necessità di organizzare questo potere popolare si pone ormai veramente per tutti i lavoratori; un potere popolare che si fondi su un vasto movimento organizzato delle masse e che attacchi attraverso le riforme strutturali i monopoli delle vecchie caste reazionarie. Queste forme nuove di lotta possono essere riassunte nella esigenza di non muovere più le masse soltanto sul terreno rivendicativo ma di far sì che esse passino alla realizzazione di veri e propri atti di governo e, cioè, risolvano, in certo modo, nell’interesse della nazione, determinati problemi» . Voi vedete, in queste dichiarazioni, l’intento di creare organi di classe in contrasto con gli organi fondati sul Parlamento e quindi sul suffragio universale. Togliatti disse in una intervista: «Noi ci manterremo sul piano parlamentare fino a quando ci sarà possibile e fino a quando le questioni potranno essere risolte sullo stesso piano; per il resto si possono anche fare delle rivoluzioni democratiche». Le stesse dichiarazioni si ritrovano nella risoluzione congressuale comunista ove si dice che «bisogna preparare di fatto, nell’industria e nell’agricoltura, quelle trasformazioni sociali, di cui l’Italia ha bisogno per essere pronti a rispondere ad ogni minaccia reazionaria» . Abbiamo finalmente il discorso di Pescara; si è tentato di fare di Pescara un centro d’Italia; sarà una bellissima città, ma comunque si voterà a Pescara, questo non cambierà molto le cose. A Pescara Togliatti fece un’altra dichiarazione, di altro tenore. Ormai siamo nel periodo quasi melodico: «Qualcuno potrà ricordarsi che per un certo tempo i comunisti hanno partecipato al governo. È vero. Sapevamo che grandi cose non potevano esser fatte, ma, fin dalla prima settimana, ci siamo accorti che anche quel poco non era fatto e non si voleva fare. Per questo abbiamo criticato quel governo perché un partito che ha delle responsabilità non possa limitare la sua critica alle quattro pareti del salotto di De Gasperi o all’aula della Costituente» . Con queste dichiarazioni Togliatti ha confessato le vere ragioni per cui è stato impossibile continuare al governo la collaborazione coi comunisti. Egli insisteva, nonostante le mie proteste, nonostante le mie insistenze e dei miei colleghi, sul diritto di collaborare entro il Consiglio dei ministri e, nello stesso tempo, di insinuare fuori e nella propaganda che la Democrazia cristiana agiva come rappresentante della reazione. Questo fu il suo doppio giuoco. Lasciate stare le contingenze momentanee di questa o quella crisi, guardate in fondo e vedrete che il doppio gioco comunista fu la ragione più vera dell’impossibilità di collaborare più oltre con loro. E voi constatate che anche oggi, nelle dichiarazioni che vi ho rapidamente riassunto, si è sempre delineato il duplice sistema comunista; cioè utilizzare il mezzo democratico e parlamentare e contemporaneamente riservarsi il ricorso alla forza e prepararlo. Garanzie per l’ordine pubblico Ho dichiarato al congresso di Napoli che la libertà verrà salvaguardata per tutti: anche per chi non la merita . Ma noi vogliamo questa libertà difenderla contro le riserve e contro la preparazione dell’uso eventuale della violenza da parte di qualsiasi partito e in specie del Partito comunista la cui minaccia è più avanzata. E quando, quando ci si accusa: «Voi avete escluso dal governo la rappresentanza di parte notevole dei lavoratori organizzati», io rispondo: «Questa è colpa vostra; e se i lavoratori comunisti vogliono essere rappresentati nel governo, bisogna che reclamino e pretendano dai loro politici il rispetto alla Costituzione, il rispetto del suffragio universale, il rispetto della legge, e li costringano, i politici, alla legalità democratica che dispone di sufficienti mezzi per difendere gli interessi dei lavoratori». Tanto è vero che oggi il socialismo democratico è al governo, il che vuol dire che non c’è una incompatibilità per una efficace collaborazione nell’interesse del paese anche con un gruppo collettivista, purché sia sincera l’adesione alla legalità democratica. I lavoratori dovranno poi pretendere che anche il Partito comunista consideri le cose politiche ed economiche da un punto di vista italiano. Io non sono un nazionalista angusto; comprendo la solidarietà di classe, la collaborazione internazionale, ma non posso ammettere che tale solidarietà si svolga in senso contraddittorio cogl’interessi del proprio paese. L’interesse della Russia (e qui vi prego tutti, giornalisti e amici, di non fare mai confusione tra Stato Russia e Partito comunista), l’interesse della Russia non può essere sempre combaciante con gli interessi della classe operaia e sopratutto con l’interesse della classe operaia italiana. E ricordiamoci un grande esempio storico: la Germania nazista ha potuto attaccare e massacrare la Polonia e poi di riflesso rovesciarsi addosso alla Francia, perché la Russia si era accordata con la Germania e con Hitler nel famoso patto Ribbentrop-Molotov. Allora quel patto sarà stato interesse della Russia, ma non certo delle classi popolari della Polonia e della Francia. In secondo luogo è vano ignorare che dalla parte occidentale esistono milioni e milioni di operai organizzati; è ridicolo supporre che un governo socialista e laburista come quello inglese, si possa conglobare in un’accusa di imperialismo e di reazione. Intendiamoci bene: noi vogliamo buoni rapporti con la Russia, intendiamo che essa abbia, e speriamo che essa abbia buoni rapporti con noi, ma non possiamo accettare il principio che da parte del bolscevismo venga organizzata e alimentata una quinta colonna entro la nostra nazione e che faccia una politica diversa da quella che è la politica nazionale. Questa strategia delle linee interne si può valutare dal punto di vista russo e non tocca a me criticarlo, ma queste linee interne non possono essere accettate da una democrazia, se non a patto dell’asservimento e della perdita della indipendenza nazionale. Non possiamo ammettere che la politica interna italiana venga manovrata a Belgrado e da qualsiasi comitato internazionale. Togliatti mi fa spesso rimprovero di non usargli tutta la cortesia che merita, e così ha ripetuto a Pescara. Ma egli mi fa ingiuriare anche all’estero. Risponde la «Gazzetta Letteraria» di Mosca, la quale ha scritto e stampato contro di me e i miei collaboratori una serqua di ingiurie, di fronte alle quali non è valsa una cortese rettifica della rappresentanza diplomatica d’Italia a Mosca, che essa si fonda sulle dichiarazioni di Basso e di Toglitatti. Ecco che le accuse e lo stile di Togliatti mi vengono rinviati, come cavallo di ritorno, anche dalla Russia. Abbiamo avuto momenti gravi, amici miei, al governo. L’esercito andrà a votare come tutti gli altri cittadini e sarà rispettato il suo diritto al voto; ma quando un ordine gli viene dato per la disciplina e per la legge esso deve essere obbedito a qualunque costo. Il governo ha preso le sue misure per proteggere la libertà, il Consiglio dei ministri ha approvato le leggi per il disarmo e contro le organizzazioni paramilitari dei partiti. Abbiamo anche la forza per applicare questi provvedimenti, ma preferiamo che essi rimangano solo un monito, un avvertimento in tutte le direzioni a destra e a sinistra, perché nessuno pensi a difendersi da sé, né operai, né industriali, né fascisti, né antifascisti. Basta, basta col disordine interno. Lo Stato deve imporre la legge democratica, eguale per tutti. Bisogna dirlo, specialmente a voi, specialmente ai lavoratori e operai: senza l’ordine interno l’Italia andrebbe in rovina. E agli elettori diciamo: occhio alla cortina dei gas fumogeni: il Partito comunista per ora si appiatta dietro una certa cortina fumogena che si chiama «Fronte popolare» , spero bene che nessuno si lasci ingannare, perché veramente questo fronte è una grossa speculazione, che è un’offesa all’intelligenza del popolo italiano. La vera forza che sta dietro e manovra è il Partito comunista, il quale ha fatto il lupo fino a ieri e oggi bela di concordia e di pace; ma ormai abbiamo già visto le zanne. Certi discorsi da Mefisto sono inutili: sotto la toga vediamo spuntare lo zoccolo del caprone. L’andamento dei prezzi Siamo stati definiti «governo della fame e della miseria». Ora è questa una oltraggiosa ingiustizia che si compie verso un governo che si è trovato veramente in momenti difficilissimi e li ha superati. In autunno quando l’Alto commissario per l’alimentazione mi veniva a riferire che mancavano 25 milioni di quintali di grano per poter mantenere le attuali razioni ridotte e che ci volevano 350 milioni di dollari e non avevamo né grano né dollari, abbiamo attraversato delle giornate oscure, abbiamo sofferto un travaglio terribile, perché pensavamo che il popolo non poteva stare senza l’indispensabile e che il necessario dovevamo, a qualunque costo, procurarlo. Ma se non ci fosse stata l’America, che ci avesse dato grano e carbone, non saremmo riusciti a salvamento. Notate che la mancanza di grano aveva portato – immediato contraccolpo – un aumento dei prezzi internazionali. Quando si dice i prezzi vanno su e giù attribuendone colpa o merito al governo, si dice cosa che non è vera, perché la maggior parte dei nostri prezzi sono il riflesso dei prezzi internazionali. L’indice all’ingrosso dei prezzi alimentari è passato da 4.773 (al primo aprile 1947) a 6.457 (nel settembre successivo). Queste cifre si calcolano sulla base 100 del 1938. L’indice generale dei prezzi all’ingrosso si solleva di conseguenza passando da 4.533 in aprile a 6.202 in settembre e quello del costo della vita, nello stesso periodo, passava da 4.165 a 5.334. Questa fu la situazione drammatica di fronte alla quale ci siamo trovati. Tuttavia siamo riusciti a passare l’inverno, mantenendo la distribuzione di pane e di pasta, sopratutto con gli aiuti americani. Siamo riusciti, con una politica commerciale valutaria a rifornirci anche di altri prodotti alimentari (carni, grassi, uova ecc.). Tutto questo sforzo ha richiesto veramente un accorgimento, uno spirito di sacrificio, un’attenzione, una collaborazione di tutti coloro che erano chiamati a provvedere, ma sopratutto ha richiesto la lealtà, l’onestà dei rapporti con l’America. Non è possibile accusare l’America di imperialismo e di asservimento delle nazioni europee; scrivere degli articoli dove gli americani sono trattati da cretini e contemporaneamente pretendere che ci diano quello di cui abbiamo bisogno . Nonostante questa situazione, dico, siamo riusciti a contenere e, in certa parte anche, a ridurre i prezzi e tuttavia (poiché vi sono delle esigenze sociali, poiché non si poteva in questo inverno sbloccare certe imprese) abbiamo dovuto fare grandi sacrifici. Si è raggiunto un abbassamento del 10 per cento del costo della vita e del 20 per cento circa dei prezzi delle derrate alimentari. Non bisogna in questo delicato settore economico affidarsi ai facili «slogan», come qualche volta si è fatto nel passato, per sostenere l’inevitabilità dell’aumento dei prezzi, così oggi non bisogna fare affidamento assoluto sul movimento al ribasso. Noi non cerchiamo il crollo massimo dei prezzi, poiché un crollo repentino dei prezzi porterebbe alla diminuzione della produzione interna. Nostro compito è quello di mantenere l’equilibrio fra la produzione e il consumo. V’era poi il grave problema della lira. Voi ricorderete certamente in quale critica situazione si trovava la nostra moneta. Con la illuminante collaborazione di Einaudi siamo riusciti a frenare lo slittamento della lira. È vero che il colpo di freno ha portato anche conseguenze spiacevoli in qualche settore. Il provvedimento tuttavia è stato provvidenziale; e a qualche localizzata conseguenza o meglio a qualche coincidenza non positiva abbiamo posto, o si sta ponendo, rimedio. Nonostante tutte le difficoltà, il governo ha anche notevolmente aumentato le entrate dello Stato. Nel gennaio del 1947 le entrate mensili furono di 25 miliardi e 656 milioni e nell’ottobre di 56 miliardi e 204 milioni. Vi è stato un aumento di oltre il 100 per cento, in dieci mesi. E qui debbo esprimere un voto di plauso specialmente all’amico Pella , che è stato invece violentemente attaccato nel discorso di Pescara. Togliatti che cosa ha inventato? Ha inventato che noi abbiamo differito il pagamento della rata dell’imposta progressiva per favorire i grandi capitalisti, i quali avrebbero dato al fondo elettorale del partito niente di meno che due miliardi. Ora sapete a che cosa si riferisce questa bassa accusa di Togliatti? Abbiamo proposto, in seguito al desiderio della Costituente, un’amnistia e in questa amnistia era compresa anche un’amnistia fiscale, come ha fatto del resto anche Togliatti, nella prima amnistia del 1946. In materia finanziaria è stato concesso a favore dei contribuenti di presentare le dichiarazioni omesse o di integrare le dichiarazioni presentate per qualsiasi imposta entro il 30 aprile del 1948, esentandoli da qualsiasi penale. Evidentemente se avessimo mantenuto inalterata la data del 10 febbraio per la straordinaria sul patrimonio, il contribuente onesto sarebbe stato penalizzato, perché costretto a pagare prima, mentre il contribuente ritardatario, avrebbe avuto un premio incominciando a pagare con la rata di giugno. E allora abbiamo stabilito che tutti dovessero pagare le loro rate a giugno. Ecco il nostro delitto. Abbiamo soltanto compiuto un atto ragionevole, un atto di giustizia sociale. Contro la disoccupazione Il problema che ci ha tormentato e che ancora ci tormenta è quello della disoccupazione. Questo problema è di una estrema gravità perché non v’è modo di occupare tutti indistintamente gli italiani finché ci troviamo nella presente situazione economica, finché la produzione non aumenta, e perciò siamo costretti a ricorrere ad espedienti che non sempre sono sufficienti. Nel secondo semestre del 1947 abbiamo raggiunto i 112 miliardi di lavori pubblici già appaltati mentre nel primo semestre eravamo arrivati a soli 54 miliardi. Questo vi dimostra che il governo ha fatto un grande sforzo. A proposito degli operai, l’accusa che ci si fa sempre, è di non aver pensato a questi e di aver trascurato il loro progresso e la loro evoluzione economica, ma questa accusa naufraga di fronte ai fatti e alle cifre. Dal primo giugno 1947 al 31 gennaio 1948 sono stati presi dei provvedimenti legali in favore dei lavoratori occupati, disoccupati, ammalati, pensionati che assommano a 93 miliardi e 278 milioni. Se considerate, amici miei, che abbiamo dovuto dare, perché ormai le avevamo sulle spalle, alle imprese dell’Iri, alle grandi imprese dell’«Ansaldo», della «Terni» ecc., quasi 60 miliardi e, attraverso la «Fimmeccanica» altre decine di miliardi, per altre industrie meccaniche, dobbiamo dire che, proprio per quegli operai, che si cerca di aizzare contro di noi, abbiamo fatto il massimo sacrificio possibile e che è difficile fare di più, quando si pensi che questi denari devono essere presi dalla cassa comune, ciò che inevitabilmente crea delle gelosie, sopratutto nel Mezzogiorno. Gli aiuti americani Ed ora veniamo agli aiuti americani. Togliatti, nel discorso che vi ho citato, continua a dire ostinatamente che gli aiuti americani non sono gratuiti. Abbiamo pubblicato l’elenco delle spese e delle somme ricavate da queste merci. L’America manda a noi carbone, farina, medicinali, petrolio, ecc., gratis. Quando tutte queste merci giungono in Italia vengono vendute, per il consumo, in lire, e, in genere, non vengono vendute al loro prezzo economico, ma, come avviene per il pane sopratutto, vengono vendute a prezzi molto più bassi. Comunque il ricavato della vendita di queste merci va a nutrire il fondo, presso il Tesoro e la Banca di Italia, dal quale si tolgono i denari per i lavori pubblici e per l’assistenza. Dunque queste merci ci giungono dall’America completamente gratuite e quando giungono vengono vendute; ma a beneficio del popolo italiano per la ripresa industriale e per la lotta contro la disoccupazione e contro le malattie. Quelli che noi riceviamo ora sono aiuti provvisori, che sono stati dati prima attraverso la Unrra e poi attraverso l’Ausa, e oggi si chiamano «aiuti interinali», perché si sperava che col primo aprile fosse entrato in funzione il «piano Marshall». Dico, si sperava, perché ciò forse non potrà verificarsi in quanto le discussioni al congresso sono molto lunghe, ma in tal caso speriamo di avere ancora altri aiuti provvisori. Il piano «Marshall» Ma che cosa è il «piano Marshall»? Lasciando da parte la sua tecnica che è ancora da fissare, diremo che in sostanza esso è la collaborazione economica fra i paesi europei integrata da aiuti americani. Se davvero l’America avesse voluto asservire i suoi debitori italiani e francesi avrebbe fatto dei prestiti diretti a tali paesi e non si sarebbe interessata dell’Europa. Invece l’America cerca di sollevare l’Europa, di mettere d’accordo i paesi europei, di creare una situazione di possibilità economiche perché divengano un baluardo della pace. Nessuno fa nulla per solo sentimento e anche la America fa i suoi calcoli. Qualcuno dice: «L’America fa questo per alimentare il suo commercio in Europa». Qual’è la percentuale sul volume del commercio americano con l’Italia e la Francia? È minima. Appena il 4 per cento. Per ciò non può essere questa la ragione. Ma allora quale può essere il calcolo per cui gli americani aiutano economicamente l’Europa? Essi calcolano che cosa può costare una nuova guerra e che cosa può costare il «piano» di aiuti alla Europa. Il «piano» costa soltanto qualche diecina di milioni di dollari mentre la guerra costerebbe centinaia e centinaia di milioni di dollari. L’attuazione del «piano» vuol dire il ritorno all’ordine nelle nazioni, vuole dire eliminare ogni causa di guerra. Con l’attuazione del «piano» le nazioni europee saranno delle collaboratrici di pace nell’ordine economico. Questo è il calcolo interessato dell’America, ma questo interesse coincide con il nostro interesse, con l’interesse delle nazioni europee e con l’interesse di tutto il mondo che aspira alla pace. D’altro canto, se veramente gli aiuti americani fossero crusca del diavolo invece di farina, se veramente noi, per salvaguardare la nostra indipendenza nazionale dovessimo respingere il «piano», perché mai l’onorevole Terracini, parlando a Napoli, ha detto di sperare che anche in caso di vittoria del Fronte popolare, gli aiuti americani verrebbero conservati? Allora l’attuazione del «piano» è efficace e desiderabile quando al governo ci sono loro e diventa una cosa deplorevole quando al governo ci siamo noi? Io non vorrei vedere quel giorno in cui al governo andassero coloro che si sono compromessi in una lotta contro l’America, non vorrei vedere quel giorno perché temerei che il popolo italiano, attendendo dalla riva le navi cariche di carbone e di grano, le vedrebbe volger la prora verso altri lidi. Si dice che anche i democristiani sono dei totalitari. Badate invece ai fatti. Abbiamo fatto una politica di larghezza e di concordia su alcune linee maestre: una volta messici di accordo sulla via maestra del sistema democratico, sulla esclusione del ricorso alla forza e alla violenza, sulla concezione di collaborazione europea, con gli aiuti americani, messici di accordo su queste tre linee principali, abbiamo cercata nel governo la collaborazione di liberali, di socialisti democratici e di repubblicani, senza badare troppo alla proporzione delle forze. Con questa stessa ampiezza di vedute abbiamo preso un comune impegno democratico di libertà e di tolleranza con i repubblicani, coi liberali e con i socialisti democratici che sono membri del governo. Quello che può fare di meglio un partito è di mettere i suoi uomini al servizio del paese. Il mio partito, e tutti lo possono constatare, interpreta le esigenze e le sofferenze della patria. Dico a voi giovani, a voi elettori, che non ho altra ambizione se non che il nostro partito faccia il massimo sforzo e sia il primo nel sacrificio, nella disciplina e nell’opera di salvezza. Ho fatto prima un appello agli operai, agli operai che non appartengono al nostro partito, socialisti e comunisti, perché considerino la situazione del nostro paese e permettano, nell’ordine, che si possa attuare il massimo sforzo di tutte le classi, e la collaborazione del governo con i sindacati, per riuscire veramente a costituire le condizioni della ripresa. Ho detto e ripeto agli operai: non avete nulla da temere, avete molto da sperare dalla vittoria della Democrazia cristiana, perché non rappresentiamo privilegi, non rappresentiamo la reazione, ma rappresentiamo il progresso e la evoluzione delle classi operaie. Appello alla borghesia e al ceto medio E ora lasciatemi rivolgere un appello alla borghesia e ai ceti medi. Alla borghesia agiata io dico: non siate sordi, non siate ostinati, non tenete il capo rivolto all’indietro; il mondo cammina, il lavoro chiede la sua parte e la avrà, riconoscetelo, collaborate anche con il vostro sacrificio. È il vostro dovere, perché avete l’agiatezza e la ricchezza, ma è anche il vostro onore. Non pensate egoisticamente di trasferire altrove, nel Mezzogiorno d’Italia, nelle isole o al di là del mare, la sede dei vostri agi, restate, servite il paese andando incontro alla classe popolare, remunerandola con la vostra opera sociale contro le seduzioni della violenza. Abbiamo fatto recentemente, su proposta Segni, una nuova legge agraria la quale stabilisce che attraverso la bonifica e attraverso sovvenzioni e finanziamenti, che vengono anche da parte dello Stato, sia possibile aumentare il numero dei piccoli proprietari. E si è detto ai proprietari che di questi sforzi che fossero fatti oggi volontariamente se ne terrà conto quando si attuerà la riforma agraria. Io dico ai grandi proprietari: cogliete l’occasione di precorrere quello che stabilirà la legge del Parlamento e dimostrate con i fatti, seguendo l’esempio di molti industriali che hanno creato istituti di carattere sociale, case e istituzioni protettive per i loro lavoratori. Così fate anche voi, agricoltori, ricordando che nella bonifica e nella piccola proprietà sta la salvezza della classe agricola d’Italia. Devo dire anche una parola ai ceti medi. Ai contadini piccoli proprietari, ai piccoli risparmiatori, agli artigiani, ai funzionari, chiediamo di essere consapevoli della precarietà della loro sorte. Essi non hanno altra sicurezza che in un regime di ordine, di stabilità e di libertà. Se la democrazia repubblicana italiana non si consolidasse con una evoluzione sociale ordinata, voi, che appartenete a queste categorie, scomparirete travolti, stritolati nel conflitto sociale. Quindi non siate incerti, non siate pavidi, non abbiate paura. Il voto del 18 aprile riguarda anche la vostra sorte e la vostra esistenza. È inutile mettersi in riserva, tenersi aperte tutte le vie, non ce n’è che una: dovete prenderla con risolutezza e responsabilità. Ed ora la mia ultima parola commossa a voi, giovani speranze della Democrazia cristiana. È in voi sopratutto che splende questo nostro immenso amore per il popolo, amore che deriva dalla fraternità cristiana. In questa parola «popolo» noi includiamo anzi tutte le classi popolari, i meno abbienti, che hanno bisogno, che hanno diritto al lavoro e al pane, e voi sentite che al popolo dobbiamo giustizia. Il grande sogno di creare questa giustizia sociale ci ispira, e siamo al governo, nel partito, nelle associazioni per questo. E la nostra fatica è immensa, e il travaglio, contro le difficoltà quotidiane, è sopra le nostre forze, ma noi crediamo in Dio che fece sanabili le nazioni, crediamo nel soffio eterno della nostra civiltà cristiana. Chi vi ha insultato gridandovi servi d’America, odiatori della Russia? Noi serviamo e difendiamo la civiltà italica onde Cristo è romano, difendiamo il popolo italiano, il popolo lavoratore, navigatore, scopritore, colonizzatore, luce nell’universo e luce anche nei paesi americani. Nel silenzio meditabondo delle nostre coscienze, sentiamo bussare alla porta del destino i celebri colpi della V sinfonia di Beethoven , che ricorderete di aver udito quando alla radio clandestina annunziavano e auspicavano la liberazione. Oggi chiediamo al Dio dei nostri padri di non essere indegni dell’ora storica e della grande causa che difendiamo. 