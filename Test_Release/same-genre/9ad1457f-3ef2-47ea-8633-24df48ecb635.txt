Domenica scorsa, nella chiesa del vecchio seminario, molta gente piangeva. Il congedo dei giovani missionari dalle loro famiglie toccava le fibre più nascoste del cuore. Accanto però ai sentimentali, e tra loro stessi, molti anche meditavano. Quel padre smilzo dal volto ieratico e colla barba a pizzo che, senza posa, e quasi in atto di domandar scusa dava l’addio alla patria, all’Italia, assicurandola che la lasciavano non per diminuito affetto, ma per diffondere tra i barbari la sua civiltà, faceva pensare ed ammirare. È la storia di quasi due mila anni. Lungo tutta quest’epoca i missionari possono venir preceduti nella lotta contro le barbarie, dai mercanti, dai marinai o dai guerrieri, ma è una precedenza che riguarda le contingenze esteriori della vita, non la civiltà stessa. Se dopo i colpi di scure che abbattono la foresta vergine, non viene il missionario a spargere la buona semente, le forme civili importate col commercio o colla conquista, non sopravvivono, la civiltà non alligna. Se al contrario e per risalire indietro, Cartagine avesse albergato entro le sue mura le comunità cristiane, Roma non l’avrebbe potuta cancellare dalla faccia della terra, come Babilonia non potè sopprimere Gerusalemme, perché coltivava in sé la speranza della redenzione cristiana. Cristo, Uomo e Dio, ricongiunge la terra col cielo, sottraendola ai suoi limitati destini, elevando lo spirito ad assoluto signore della materia. Se durante la guerra – e in un momento si fecero in proposito le più tristi profezie – le forme meccaniche della civiltà contemporanea fossero andate distrutte, per ciò, fino a tanto che lo spitito non si offuscava, non si sarebbe perduta la civiltà stessa, giacché essa posa sulla compiuta redenzione del genere umano, sulla coscienza dei fini della società, della sua meta, dei suoi legami colla vita futura. Questa civiltà insomma è essenzialmente cristiana. Qui nella vecchia Europa s’alzano ora dei figli degeneri che la rinnegano, ma essi si grattano invano dalla fronte le stigmate della civiltà cristiana: sono indelebili. Gli elementi della civiltà cristiana costituiscono le stesse premesse come per la pianta il terreno e l’aria: pianta buona o zizzania che sia, lo stesso terreno le nutre, nella stessa aria traspirano. La civiltà cristiana europea ha tuttavia tanta forza da irradiare l’oscurità dei continenti ancora barbari o semibarbari. Anche oggi, dopo il grande conflitto che sembra far crollare tutto il nostro edificio secolare, i missionari riprendono il loro bastone e partono per le terre piè inospitali a continuare il loro lavoro. È l’identico lavoro che si prosegue dai primi apostoli e dai primi martiri in qua e che per le circostanze esteriori si riannoda all’opera di S. Bonifazio, il convertitore della Germania e dei Teutonici in tutto il settentrione, all’attività dei francescani, dei lazzaristi ecc. nelle due Americhe, nelle Indie ed in Cina. Quale altra fede ha chiesto ed ottenuto una tale immensità di sacrifizi, quale altra civiltà si muove per tanto amore e s’irradia di tanta luce? Ci sono dei piccoli uomini per cui la storia non ha prospettiva, i quali si levano nei comizi a gridare che in 20 secoli il Cristianesimo non ha ancora tolte tutte le ingiustizie sociali, che quindi va gettato nei ferravecchi e predicano che farà molto e meglio il socialismo. Noi concederemo di più: noi diremo che il Cristianesimo non è ancora riuscito a conquistare vastissime regioni del mondo; ma che colpa ne ha la luce, se la nebbia che sale su da tutti i miasmi umani, crea sempre nuovi ostacoli ai suoi progressi? Per il cammino della civiltà i secoli sono giorni. Noi vi chiederemo solo se, di contro al Cristianesimo, sapreste indicarci altra dottrina, che abbia tanti martiri oscuri, e tanti predicatori eroici, altra forza morale in Europa o nel mondo che abbia imposto una tale catena di sacrifici, altra fonte di vitalità che, in ogni periodo, ribolla dal terreno, anche dopo le scosse dei più violenti terremoti. E badate bene, per troppo ineguali confronti che vi possano correre alla mente, qui si tratta di sacrificare lunghi anni e la vita non per la conquista di un mandato o della dittatura proletaria ma per un pensiero di disinteressata redenzione spirituale; qui si tratta di un’attività che s’impossessa dell’individuo intiero per renderlo migliore, occupandosi in seconda linea delle condizioni sociali, e occupandosene, per sottoporre ad una disciplina ideale superiore. L’opera è più faticosa e immensamente più benemerita. Nel Paraguay i gesuiti del XVI secolo si preoccupano anche della distribuzione delle terre (leggano la storia di queste meravigliose comunità repubblicane, quegli anticlericalucci che per i gesuiti non hanno che un ignorante disprezzo) ma in mezzo alle quote assegnate alle famiglie dei neofiti ci sarà il campo collettivo, la cosiddetta possessione di Dio, il cui reddito andrà agli orfani, alle vedove, agli ammalati. Per turno si dovranno lavorare, i cittadini della comunità, ma sovratutto quel campo è coltivato da chi per qualunque ragione deve espiare un qualsiasi fallo. Questa fatica che deve essere prestata disinteressatamente e come un sacrificio, può venir chiesta ed ottenuta, solo in nome d’una forza morale superiore, solo in nome di Dio. Non è qui il luogo di discutere perché il comunismo patriarcale del Paraguay, abbia finito col trasformarsi. Diremo solo che, a parte ogni premessa ed ogni possibilità di carattere economico, noi potremmo credere nella liceità d’un esperimento sociale, solo se il suo movente, sia non l’interesse dell’individuo o della classe, ma la subordinazione di tali interessi ad un dovere morale superiore. Ma né nella letteratura né nella storia socialista ci siamo mai incontrati colla «possessione di Dio». Abbiamo letto invece in Bucharin , uno dei più fervidi apostoli del comunismo, che «la credenza in Dio, non è altro che un influsso delle detestate condizioni terrene». 