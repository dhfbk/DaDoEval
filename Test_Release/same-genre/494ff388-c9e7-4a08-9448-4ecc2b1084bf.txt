Il Trentino lo ha già toccato, ma è così importante che bisogna tornarvi sopra. Nel suo discorso dei 6 novembre l’on. d.r Battisti , giusta l’edizione italiana ad uso dei delfini di Trento, diceva: «Ma indegnissima... l’amministrazione del Tirolo di avere aiuti dallo Stato, perché essa li spende nel modo più vergognoso, più antidemocratico, meno onesto». Nell’edizione tedesca, ad uso dei delfini di Vienna si legge invece così: «Die Landesverwaltung Tirols verdient am wenigsten die Unterstutzung seitens des Staates, da die ganzen Ausgabeposten von einem schadlichen, antidemokratischen Geist inspiriert sind». Che tradotto suona: «L’amministrazione provinciale del Tirolo merita meno di tutte una sovvenzione da parte dello Stato, perché tutte le poste di uscita sono animate da uno spirito vituperoso, antidemocratico». Messo improvvisamente a muro, l’onorevole dottore dovette, ringhiando e sbuffando, riconoscere la differenza delle due versioni, e sottoporsi alla grave fatica di giustificare le varianti. Fra il resto bisognava provare che «tutte le poste di uscita (del bilancio provinciale) sono animate da uno spirito vituperoso, antidemocratico». Ed ecco la prova: «Dio degli dei!... si può affermare che anche prese nel loro complesso non vi è alcuna delle partite del bilancio tirolese che non sia inquinata di confessionalismo» (Popolo, n. 4055 dei 24 nov. 1913). E prosegue affermando come ciò si avvera «anche» per «i denari che per forza di cose si spendono per cose utili come la scuola». Tutto dunque nel bilancio provinciale, amministrazione, case di correzione, ospedali, manicomii, scuole, istituzioni agrarie, strade, acque, acquartieramenti, imposte, tasse, debiti e crediti, valori e conti correnti, tutto, almeno «nel complesso» è «inquinato dal confessionalismo», e perciò stesso «animato da uno spirito vituperoso e antidemocratico». Forse mai, o certo rare volte, l’onorevole deputato di Trento e il suo organo, nella foga dell’improperio nell’impiccio delle situazioni doppie, si lasciarono scappare di bocca affermazioni, che rivelano in modo sì crudo e ributtante i più reconditi pensieri. Il «confessionalismo»! Tutti sanno che cosa sia e in che consista! Esso sta nel volere che anche la pubblica attività e le pubbliche istituzioni siano inspirate ai principii cristiani e ne portino l’impronta. Ebbene, questo, per il deputato socialista di Trento, è un inquinamento, un vitupero, un’opposizione alla democrazia. Lo spirito cristiano, secondo lui, non deve avere nulla da fare, nonché con questioni di natura economica, ma nemmeno cogli istituti d’istruzione e di educazione. Se vi penetra, è un intruso; li inquina e li guasta. A conferma di sì bei criteri, pochi giorni dopo, ai 28 nov., il Popolo, interloquendo nella polemica delle Congregazioni mariane e pigliando per le orecchie l’Alto Adige che, per trovare maggior credenza, faceva, in quell’occasione l’io frate, diceva: «È... chiaro e stabilito dunque che per il liberalismo Trentino l’insegnamento non deve essere laico, la scuola deve essere confessionale... E allora che ombra può far loro (ai liberali) una pia associazione? Francamente, su queste basi la lotta contro l’associazione religiosa (la Congregazione Mariana) abbandona completamente il campo ideale e si pone sul terreno delle più miserevoli e grette convenienze e del più vergognoso tornaconto». Il linguaggio è chiaro; più chiaro assai di quello usato dall’on. deputato di Trento in qualsiasi edizione del suo discorso e nei commenti ufficiali allo stesso. Esso si avvantaggia in modo speciale, perché dice chiaro e tondo il fatto loro ai liberali e ne rileva le flagranti contraddizioni. Vero è che le parole citate non solo dell’onorevole deputato di Trento, ma della signora E. B.B. , la quale, non avendo un mandato politico, può sciogliere più speditamente la favella e stampare di botto sul giornale certe verità che non devono tornar gradite ai signori liberali. Questi saranno certo restati di stucco a vedersi trattati sì diversamente alla distanza di pochi giorni dall’uno e dall’altra. Lunedì il Popolo dichiara che l’inquinamento, il vitupero, lo spirito antidemocratico di «tutte le poste» del bilancio provinciale, non escluse le scolastiche, sta nel confessionalismo: ma si affretta ad aggiungere che i liberali non chiesero mai «elemosine per istituzioni confessionali» bensì soltanto per «istituzioni di pubblica e generale utilità». Il venerdì seguente lo stesso Popolo, in un articolo di fondo accusa invece i liberali di essere, almeno nella scuola, fautori del «confessionalismo» e li rampogna di attaccare le Congregazioni mariane con una polemica che in tal modo «abbandona completamente il campo ideale e si pone sul terreno delle più miserevoli e grette convenienze e del più vergognoso tornaconto». Quid est veritas? Qual è la verità? Ecco il nostro modesto parere: L’Alto Adige non è certo tenero col «confessionalismo» in nessun campo. Si intende che, per opportunità, in certi momenti e in certe polemiche, distinguendo fra confessionalismo e cristianesimo, fra clericalismo e religione, si dichiara per questa e si avvolge nella coccolla. Io frate s’è assicurata eterna fama. Naturalmente, l’Alto Adige, non è lo stesso che i deputati liberali. Questi, per esempio possono votare una riforma elettorale per la quale l’Alto Adige li tartassa senza pietà. Possono anche mettere inanzi e accettare una proposta ferroviaria – p. es. quella per Cembra e Fiemme – che l’Alto Adige, approfittando del fatto che non vien tosto votata, li costringe a rimangiarsi e a qualificare come inaccettabile, disastrosa, vituperevole e chi più ne ha, più ne metta. I deputati liberali, infine, possono, anche approvare in Dieta disposizioni in favore dell’istruzione religiosa o proposte di qualche popolare che batte a quattrini per quella che l’Alto Adige chiama elegantemente la «beghineria». In tal caso l’Alto Adige, post factum e quando non si può più rimediarvi, tace di quanto hanno fatto i suoi deputati e si limita a gridar contro le sovvenzioni, come se non ne domandassero e non ne pigliassero tutti, o come se quelle alcune migliaia di corone fossero il cancro di un bilancio di dodici milioni. Il Popolo di solito fa altrettanto; ma qualche volta, per non perdere l’indispensabile favore dei liberali, gli tocca scendere più basso dell’Alto Adige e leccare umilmente le scarpe ai deputati borghesi, dichiarando che non si sono mai compromessi colle sovvenzioni per la «beghineria». Capita poi, come dicevamo più sopra, che l’Alto Adige deve staccare dal chiodo la tonaca e mettersi a fare il quaresimalista. Allora egli dice che la Chiesa e la religione «vanno rispettate, sopratutto dai giovani»; che «i professori non devono solo insegnare, ma educare: appunto per questo accanto ai professori s’è messo anche un sacerdote». E allora il Popolo si ringalluzzisce e prende la rivincita; quanto più si è umiliato per ottenere perdono di certe scappate viennesi e per assicurarsi anche in avvenire la copia dei favori, tanto più alza il capo e la cresta, facendo ai liberali e al loro organo la predica che sono inconseguenti, che sono confessionalisti, che si distinguono dai «clericali» solo per mancanza di logica, che la loro lotta è condotta per «un vergognoso tornaconto». Così ha fatto or ora la signora E.B.B. per cui bocca risuona finalmente sul Popolo e risuona ancor più cruda l’invettiva lanciata a Vienna dall’on. deputato di Trento; pare che la sentenza della signora E. B. B., richiami quella, restata finora nei protocolli parlamentari, e che suona: «La Dieta tirolese non può essere qualificata che come una banda del Dio Prendi, banda guidata da vescovi e prelati. La parola d’ordine è: Piglia tu che piglio anch’io! E tutti prendono: tedeschi e italiani, clericali e liberali». (Protocollo stenografico – qui è impossibile citare un qualsiasi numero del Popolo – pag. 8402, prima colonna). I deputati liberali – dirà qualcuno – che fanno in tutta questa baraonda? S’ingegnano. Chiedono e votano sovvenzioni, ma, in qualche discorsetto o in qualche relazione, se ne procurano ampia assoluzione col biasimare questa piaga delle finanze provinciali; propongono e accettano la Lavis-Cembra e poi gridano contro il tradimento nazionale; si accingono all’ostruzione e approvano una riforma antiostruzionista del regolamento interno. Così salvano capra e cavoli e rimangono saldi sul seggio ad ogni caracollar della nave, battuta soavemente dalle onde radico-socialiste. 