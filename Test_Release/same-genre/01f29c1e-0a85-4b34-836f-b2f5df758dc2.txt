Ho letto l’ufficiosissimo articoletto dell’Alto Adige di mercoledì e una cosa sopra tutto mi ha colpito: il giudizio sul partito liberale, scolpito in tre eloquenti parole: scisso, apatico, inerte. Come vi pare? È come un mane, thecel, phares . Mane: ho contato i tuoi giorni e son finiti; thecel: ti ho pesato e trovato mancante; phares: ho diviso il tuo regno e l’ho dato ad altri. A dir vero sorprende un po’ che l’Alto Adige pronunci una sentenza di condanna così severa, dopoché nei giorni scorsi uscì baldanzoso in giostra, come se volesse spargere intorno a sé il terreno di cadaveri: cadaveri di clericali trentini, cadaveri di clericali spagnoli, cadaveri di clericali d’ogni razza e d’ogni nazione. Si sarebbe detto esservi in lui solo e nel seguito forza, coraggio e vittoria; ed ora eccolo lì Don Chisciotte col capo penzoloni, tutto confuso e avvilito. Il partito liberale, di cui egli voleva celebrare le gesta, di cui vantava i meriti e la vitalità, è scisso, apatico, inerte. Tutto fu una commedia, un carnevale; al cessare della rappresentazione, al cader del sipario la realtà si presenta come una quaresima magra stecchita. Il partito liberale è scisso, l’Alto Adige però non dice che fu lui, coi suoi sistemi, a scinderlo. Volle far vedere come intendesse, nel nostro cantuccio di terra, la «libera Chiesa in libero Stato» e avvicinò da sé le persone più sagge e più posate. Parlò di rospi da schiacciare, inaugurò con aria provocatoria dei busti; quando furono sporcati – ed oggi ognuno sa in che campo vivano le squadre degli untori notturni – gridò allo sfregio e proclamò la riscossa; salì infine al potere calpestando i suoi stessi consenzienti che non si sentivano di seguirne gli eccessi; promise l’era novella; ed ora si lamenta che è solo e che il partito è scisso. Non solo scisso, ma apatico e inerte. E anche questo è un merito speciale del giornale di Via Dordi. O non fu desso ch’ebbe sempre la massima cura di nutrire il partito liberale, predicando del resto il nullismo? O non fu desso che in tal modo ridusse il paese in quel florido stato che faceva temere fino della sorte nazionale di un popolo immiserito? Non fu desso che, quando altri prese in mano la pubblica cosa e le diede ben altro indirizzo, continuò a metter pali fra le ruote, criticando, travisando, calunniando? Ed ora piange. Lacrime di coccodrillo! Non rilevaste voi ieri che vuol rimediare alla scissura e ricostituire l’unità del partito sulla «base granitica» dell’anticlericalismo? Vestigia terrent. Ma ci vuol mettere anche un fiero programma nazionale. Alla buon’ora! Speriamo che non frutti eroi dell’anilina e dai prestiti forzosi. Del resto, qualche cosa ha fatto anche il partito dell’Alto Adige. È stato unito, forte, laborioso nell’indebitare la città di Trento e nel conquistarle il primato del rincaro. Pane, carne, acqua, quartieri, tutto è messo a duro contributo. Manca il vino, ma pare che si pensi anche a questo. I contribuenti possono però consolarsi colle tirate dell’Alto Adige contro gli agrari tedeschi e cechi. Già, quelli sono lontani e mentre Pantalone rivolge l’occhio attonito all’ultimo orizzonte, è più facile pulirgli le tasche senza che si accorga e strepiti. Quando si scuoterà, se non avrà quattrini, gli serviranno di pasto i frati e le monache di Spagna, e come zuccherino potrà pappolarsi tutto intero il Vaticano. Con questa scorpacciata si rimedieranno tutti i mali: si rinnoverà l’unità, l’entusiasmo e lo zelo e l’Alto Adige potrà marciare a capo di un esercito disciplinato e vigoroso alla restaurazione politico-economica-sociale dell’intero paese, sull’esempio del suo centro e della sua capitale. 