Vienna, 12 I lavori delle sezioni Sezione politico-sociale. Il deputato Bauchinger riferisce sui Lagerhäuser (magazzini di deposito per lo smercio all’ingrosso dei cereali e dei prodotti agricoli). Per iniziativa della maggioranza cristiano-sociale alla dieta molti sono i Lagerhäuser nell’Austria inferiore. Il congresso riconosce che questi sono l’unica arma in mano dei contadini contro gli speculatori di borsa, fa voti che tutta la Monarchia segua l’esempio dell’Austria inferiore ed eriga nei pressi delle stazioni ferroviarie tali magazzini, che poi si uniscano in consorzi provinciali e questi alla loro volta in una lega generale per tutto l’Impero, la quale sostituisca la borsa dei cereali e renda possibile ai contadini organizzati di provvedere direttamente alle richieste dell’erario e del militare. Il ministero dell’agricoltura viene invitato a costituire una borsa d’informazioni sulle raccolte in vista, tanto dell’interno quanto dell’estero, il quale possa servire alla lega dei magazzini per fissare i prezzi convenienti. La risoluzione, che contiene ancora una lunga serie di voti riguardo alla costituzione interna dei Lagerhäuser è accolta ad unanimità. Al punto «industrie e consorzi industriali» riferisce il d.r Weiskirchner. Il congresso fa voti che alle molte norme e ordinanze che regolano le industrie venga sostituito un unico codice industriale alla portata di tutti e domanda che a questo scopo la commissione industriale alla Camera venga dichiarata permanente. La sezione nutre fiducia che la riforma della amministrazione dello Stato preannunziata dal d.r Körber, rinforzerà l’autonomia dei consorzi industriali, i quali dovranno poter partecipare alla legislazione dell’industria e dei mestieri. La sezione fa voto che nell’appalto dei lavori pubblici i consorzi vengano presi in considerazione come enti economici di pari diritti degli individui, e chiede infine che lo Stato introduca l’assicurazione obbligatoria per le malattie e la vecchiaia. Inoltre il congresso vede con piacere e raccomanda le società per la difesa del clero (Priester-Rechtschutzvereine). Sezione della stampa. Dirige le sessioni il deputato Porzer. Il bibliotecario d.r Stich riferisce sulle biblioteche popolari e si decide di allargare l’attività della Volkslesehalle a tutti i distretti di Vienna mediante filiali. Sulla stampa della capitale e della provincia riferisce il D.r Funder, redattore in capo della Reichspost . Il congresso fa voti che in ogni società cattolica si costituisca una commissione apposita per la stampa, che tutti i cattolici contribuiscano a togliere l’inferiorità materiale della stampa, anche migliorando le paghe dei redattori e assicurando loro una pensione. Sulla relazione del D.r Porzer riguardo al progetto di legge sulla stampa presentato al parlamento si apre una vivissima discussione. Si accettano infine le conclusioni del relatore con qualche emendamento. Il congresso dichiara che il progetto di legge sulla stampa non corrisponde affatto ai bisogni ed ai desideri della popolazione. Si dichiara contrario all’abolizione della competenza delle giurie in questioni d’offese all’onore per la stampa, afferma che le disposizioni del progetto sulle rettifiche formano nient’altro che la protezione legale dei giornali-revolver. In genere il congresso è dell’opinione che con la riforma della legge sulla stampa deve andare di pari passo la riforma del codice penale. Aggiungo qui anche che i giornali cattolici tennero un’adunanza privata in cui fu decisa la fondazione di un’organizzazione professionale dei giornalisti cattolici collo scopo primo di fondare in Vienna un bureau d’informazioni per tutti i giornali cattolici di provincia dell’Austria. Sezione della scuola. Si formulano e si accolgono diverse risoluzioni riguardo allo Schulverein, al consiglio scolastico provinciale, alle paghe dei maestri che vengono dichiarate insufficienti. Interessante è la relazione del professor Kemotter sulle scuole medie. Si richiede con energia dagli insegnanti una condotta morale e religiosa irreprensibile, si domanda che il Ministero chiami all’università anche pedagoghi d’indirizzo cristiano, si raccomandano «la società dei catechisti delle scuole medie» e la sezione pedagogica della Leo-Gesellschaft . Vista l’importanza dei licei femminili per la scuola e per la casa, il congresso raccomanda specialmente alle scuole la fondazione di tali licei. Il prof. Schaurhofer riferisce sulle scuole professionali e industriali. Il congresso fa voti che tutta l’istruzione venga subordinata ad un pensiero fondamentale d’educazione, quale è il religioso e che nelle scuole professionali ed industriali, introduca di nuovo l’insegnamento della religione. Il congresso inoltre decise: la legge dell’impero sulle scuole popolari deve venir cambiata in modo che anche lo Stato debba contribuire con un contingente alle spese. Vita cattolica. Questa sezione prende una serie di risoluzioni contro il movimento «Los von Rom», in favore del «Bonifatiusverein», che ha appunto il compito di combattere la propaganda protestante. Il P. Abel raccomandò specialmente le missioni popolari e l’emissione di una piccola biblioteca di propaganda come quella della Reichpost. Il D.r Ploechl riferisce sulla lotta contro l’immoralità. Raccomanda il boicottaggio contro tutti gli istituti o negozi che peccano in questo senso, e di sostenere la società fondata di recente «Verein zur Bekämpfung der Unsittlichkeit». Altre risoluzioni riguardano la scarsezza delle chiese in Vienna e il duello. Ieri alle 5 pom. il lavoro delle sezioni era finito. Non si può che ammirare la precisione e la regolarità della discussione di tutte le sezioni. Noi non ne abbiamo nemmeno un’idea. Una preparazione accuratissima e un regolamento interno severissimo impediscono la perdita del tempo e il disperdimento delle forze. Alle 7.30, ieri sera, il congresso si chiudeva con una splendida adunanza festiva. Parlarono il P. Boissl sui compiti dei cattolici dell’ora presente e il prof. Waitz sul pontificato di Leone XIII. Alla fine del primo discorso si accetta per acclamazione una risoluzione che stabilisce l’organizzazione di tutte le società cattoliche non politiche in un fascio solo sotto la direzione di un comitato per l’azione cattolica di 5 membri, colle rispettive suddivisioni. Alla fine del secondo, il prof. Waitz propone una risoluzione in favore dell’indipendenza temporale del papa. È accolta fra applausi e grida «viva Leone!» Il congresso inoltre accoglie fra applausi ostentativi una risoluzione in favore degli studenti cattolici universitari. Si sa che gli ultimi avvenimenti avranno larga eco in seno alla rappresentanza municipale e al parlamento. I giornali di tutti i partiti portano ampie reazioni su questo congresso. Un giornale liberale dice che esso è il primo gradino verso la fusione «politica» dei cattolici. – Può essere, ma la scala dev’essere molto lunga! Fortis 