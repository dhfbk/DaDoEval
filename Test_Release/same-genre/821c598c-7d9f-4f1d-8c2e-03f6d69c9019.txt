In democrazia c’è una fraternità che ci unisce specialmente sulla base del sentimento cristiano; ma c’è anche un sentimento di libertà che riconosce la critica, il valore della critica, quando essa abbia una connessione con la realtà. E realtà significa anche relatività delle cose umane. Noi siamo la generazione viva che si ricorda delle generazioni passate. Questa relatività, questo fluire della storia potrebbe portarci a considerazioni scettiche, ma siamo cristiani e, come tali, abbiamo sempre concepito la vita, sia privata che sociale, come fenomeno di responsabilità davanti a Dio e troviamo in ciò motivo di fiducioso ottimismo per il nostro lavoro. Dobbiamo ricordarci di ciò quando siamo attanagliati dall’ansia di fare, di soddisfare le esigenze che ci si prospettano. La democrazia ha questo di bene e di male, che acuisce le richieste ed aumenta l’urgenza del lavoro per la collettività. È questo senso che ci spinge alla critica. Io domando se noi siamo veramente giusti verso il passato e verso le generazioni passate. Quante volte parliamo della cosa pubblica, di amministrazione. Con un certo disprezzo, soprattutto per i trapassati che non possono difendersi: miserie passate, incapacità, indolenza di governi; poi ci avviciniamo un po’ nel tempo e facciamo la critica dell’attuale amministrazione. Ma un senso di misconoscenza verso le generazioni precedenti per lo più rimane. Noi, in realtà, viviamo, ci sorreggiamo col lavoro fatto dai nostri antenati; quando vediamo nelle amministrazioni italiane ancora tante esigenze non soddisfatte (pensate che c’è ancora il 30% dei Comuni in Italia che non hanno acquedotti) ci domandiamo che cosa hanno fatto le generazioni precedenti per venire incontro a queste esigenze. Ma spesso il lavoro è stato interrotto, non dico dalle alluvioni, come recentemente è accaduto, ma dalle guerre, dagli eventi internazionali, da quegli imprevisti che vengono dall’alto e che alcuni chiamano destino. Quando pensiamo a tutto ciò, dobbiamo saper pensare anche l’opera, lo spirito di sacrificio del quale viviamo e che è lo stesso spirito di sacrificio delle generazioni passate. Ed ecco perché su questo legame si fonda il sentimento della patria e della religione, una generazione è legata all’altra in un’opera di continuità. Questa di oggi è l’opera di una democrazia che è libera, che riconosce gli argomenti della libertà e contemporaneamente lascia che si sviluppi lo spirito critico entro le regole generali che rappresentano la garanzia di uno Stato democratico. Mi pare che una delle caratteristiche della democrazia sia l’insoddisfazione. Il che evidentemente è ragione di progresso, ma per mantenere uno spirito ricostruttivo e di continuità bisogna ricordare quello che è stato fatto. Ora, guardando al presente, io vi dico, come primo responsabile del governo (prego i membri del governo presenti di rendere le loro responsabilità), sì è vero, siamo insufficienti. Io sento questo senso di insoddisfazione; sento che si vorrebbe fare non due volte di più, ma cento volte di più, perché queste sono le legittime aspirazioni, eppure, questo limite umano in che consiste? Consiste nel logorio fisico, nella capacità intellettuale limitata, ma soprattutto nelle difficoltà enormi della trasmissione tra la volontà e l’esecuzione, perché questa trasmissione si chiama amministrazione. Possiamo amministrare con dei discorsi, con la nostra volontà individuale? No di certo. Dobbiamo possedere una organizzazione, dobbiamo avere una amministrazione efficiente perché solo questa porta innegabilmente alla possibilità dell’esecuzione. Ma la nostra amministrazione porta anche il peso degli anni e delle necessità della nostra collettività. Voi vi sentite responsabili di questa amministrazione e portate questa croce, perché l’essere partecipi a questa amministrazione è la vostra croce. Pensate alle recenti alluvioni. La «Cassa del Mezzogiorno» fa progetti per strade ed altri lavori: finalmente si investono i miliardi già pronti. Ebbene, viene l’alluvione e porta via tutto. Bisogna soccorrere i colpiti, bisogna fare le prime opere di soccorso e naturalmente si consuma il denaro previsto per altri lavori. Ora bisogna che questa relatività delle nostre responsabilità sia sentita come un limite alla nostra critica. Naturalmente i nostri avversari – che partono dal punto di vista che sia da demolire quel tanto di ricostruttivo che è stato fatto – hanno bisogno di denigrare e di annullare il risultato conseguito. Ma sarebbe giusto cominciare la nostra discussione, la nostra critica, coll’illustrare, statistiche alla mano, quale era la situazione prima e quale è la reale situazione di quest’anno. Noi abbiamo raggiunto quello che doveva essere fatto, tuttavia non dobbiamo disperare in quanto sappiamo che la relatività di questi progressi è connessa alla nostra natura umana e alle nostre possibilità. Ma allora cos’è che ci spinge nella nostra azione, cosa c’è, nell’attività individuale e collettiva? È il sentimento della patria, che è una concezione della continuità del popolo. Dobbiamo essere giusti, verso noi stessi e verso il passato. Dobbiamo essere uniti in questo nostro sforzo d’azione. Dobbiamo essere responsabili non solo di un Comune o del governo, ma di tutta la nazione italiana, della nostra storia italiana, perché noi anche siamo la storia italiana. Ecco, dunque, questa sensazione del sentimento di patria che deve far fruttificare il passato e gli impegni che assumiamo per il presente e per l’avvenire. E sopra questa continuità, sopra questo flusso storico è la Provvidenza di Dio. In questo crediamo. Che quest’opera che noi facciamo per la nostra nazione non sia un’opera che va perduta dinanzi alla concezione universale e dinanzi ai giudici universali di tutto lo svolgimento della vita collettiva. Crediamo che, come noi bambini sentiamo la responsabilità di fronte al padre, così siamo responsabili di fronte al popolo quando siamo sindaci o assessori comunali, così abbiamo un grande elettore al di fuori e al di sopra di tutti, un grande elettore che ci ha creati, un elemento permanente che è la legge di paternità di Dio nella quale crediamo. Questa paternità d’altra parte corrisponde alla fraternità di tutti, alla fraternità verso il popolo. So che quando mi volgo indietro nella storia e penso ai disastri passati, troviamo la guerra. Ed ecco che quasi tutte le nostre considerazioni, quasi tutti i nostri sforzi (nonostante le affermazioni dei nostri avversari) sono rivolti ad impedire che questa guerra torni, che queste distruzioni si ripetano. Se i nostri sforzi possono essere un merito dinanzi alla paternità di Dio che vuole il progresso umano, se questo sforzo di amministrazione, di responsabilità collettiva può darci, non dico il diritto, ma qualche aspettativa di vederlo un poco esaudito, Signore, pagaci con la pace per mantenere la vita. 