Onorevole presidente , con vivo rammarico sono costretto a rinunciare al piacere di partecipare all’assise di Merano. Affido pertanto a queste note telegrafiche il mio fervido saluto ai rappresentanti della stampa convenuti al loro quarto Congresso nazionale. Se mi fosse stato concesso di intervenire, avrei riaffermato ancora una volta quanto ho avuto in frequenti occasioni di dire negli amichevoli e ripetuti incontri con i giornalisti italiani e nello stesso Convegno di Palermo. Un grande magistero ed una grande responsabilità sono connessi alla stampa; dalla libertà di opinioni e di espressioni – cardine del regime democratico – nasce e si alimenta la sua funzione in cui il governo ravvisa una delle condizioni più valide ed ineliminabili del consolidamento delle istituzioni e della loro affermazione nella coscienza dei cittadini. Lei on. presidente consentirà che io la annoveri, per antica milizia giornalistica, tra i membri della famiglia della stampa italiana. Anche in tale veste credo di interpretare l’animo dei colleghi affermando che l’alto senso di responsabilità della libera stampa non può non trovare in se stesso, prima ancora che nella legge, il limite del rispetto della verità, della dignità dei cittadini e di quei princìpi fondamentali sanciti nella Costituzione su cui riposa la nostra convivenza nazionale. So bene quali prove di consapevolezza la stampa abbia dato durante questi anni che hanno scandito il ritmo della mirabile rinascita morale e materiale della patria. E so bene come i giornalisti per primi abbiano mostrato interesse a discriminare la loro professione – che spesso è vero e proprio cimento di civica elevazione – dai pochi che intendessero avvilirla per offendere la coscienza morale o i sentimenti di libertà del nostro popolo. È in questa comunione di sentimenti, onorevole presidente, che esprimo un caldo augurio per le sorti della stampa italiana e che invio un ringraziamento profondo e cordiale a tutti i giornalisti che con i loro scritti hanno accompagnato ed accompagneranno il cammino d’Italia, interpretandone la volontà di progresso civile e di evoluzione sociale, il proposito di cooperare con i popoli liberi nel presupposto del riconoscimento dei nostri giusti e d intangibili interessi nazionali. 