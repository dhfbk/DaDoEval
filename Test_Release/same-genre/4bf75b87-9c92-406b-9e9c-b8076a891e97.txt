Pest, 11 novembre In una fastosa sala del Parlamento mi ha colpito un grande quadro che rappresentava l’esercito di Attila in cielo il quale ritorna trionfante verso l’Asia. È l’epopea eroica degli Unni e la leggenda nazionale del popolo che ci alberga. Guardandolo, ho sentito entro di me l’impressione di chi arriva allo spartiacque di un mondo sconosciuto, e istintivamente ritornai indietro per il corso della nostra storia, cercando un nesso, un avvicinamento, un’analogia; ma alla fine mi ritrovai innanzi a quel quadro più straniero di prima. Mi parve allora di misurare fino in fondo l’abisso che ci separa, più grande che il mare fra noi e gli australiani, più immenso dell’oceano. No, non c’è proprio nulla che ci avvicini e ci congiunga, nulla di comune. Ma ecco che quest’ultima parola ha come ridestata la mia coscienza immersa nel passato e la realtà mi sussurra nell’orecchio, con fine sarcasmo, che i delegati sono raccolti qui proprio per rappresentare gli affari comuni della monarchia austro-ungarica di fronte al mondo. Gli affari comuni. La dizione ufficiale è esatta e corrisponde al suo significato. Non di aspirazioni, non di ideali, non di pensiero, elaborato dalle loro storie diverse e lontane, è fatta questa comunanza, ma di relazioni civili, militari ed economiche, create, volute o imposte nella moderna rifusione di questo complesso statale. A rappresentare tale comunanza si arriva più per la via dell’eliminazione che della sintesi. Per questo forse la politica delle delegazioni è la più realistica, direi quasi la più matematica che si faccia. Qui c’è posto in realtà solo per le risultanti. Mi sono chiesto se anche noi italiani, piccolo frammento del grande mosaico, ci muoviamo su una risultante o non piuttosto su linee parallele o divergenti. Ed ho risposto che, in ogni caso, se vogliamo fare quel zinzino di politica estera che corrisponde agli interessi dei nostri paesi di confine e alla nostra posizione nazionale, dobbiamo camminare sulla risultante dell’odierna realtà. Quale sia, mi pare non possa mettersi in dubbio. Lo Stato in cui viviamo e la Nazione alla quale apparteniamo sono alleate e, affermasi, lo saranno senza fallo anche nel prossimo avvenire. Orbene, noi abbiamo interesse che questa alleanza sia piena, cordiale, sincera, che cessi da una parte e dall’altra la politica a zig zig, poiché solo un’alleanza sicura ed un atteggiamento corrispondente può rendere la nostra situazione politica più tollerabile, la nostra Nazione più rispettata. Su questa risultante appunto, intendeva camminare il delegato del Trentino, nell’ultima e nella presente delegazione, quando parlò delle relazioni italo-austriache e quando insistette nel concetto dell’entente cordiale. La voce del nostro paese fu modesta, pari alle sue forze, ma tanto più sincera perché la sua politica estera era in realtà anche ottima politica interna. Io sono convinto che, nell’interesse del popolo e della nostra vita nazionale, non solo noi conseguentemente e tenacemente, ma anche i nostri maggiori, nell’interesse dello Stato, ma anche gli ufficiosi d’Italia, nell’interesse della Nazione, devono insistere su questa via. Invero sul pronto raggiungimento della meta non conviene farsi illusioni. Bisogna scorgersi e parlarsi a cenno dal di qua al di là dell’abisso, nel quale non Attila solo, ma tutti gli eserciti dei Nibelunghi sono discesi per allargarlo e fiumane di popolo colle spade rosse di sangue latino; e dal fondo pare lampeggi ancora talvolta il metallo dell’odio antico. Eppure bisogna scorgersi, bisogna parlarsi, bisogna intendersi e proprio noi italiani dell’Austria dovremmo essere messi in grado di levare più forte la voce. 