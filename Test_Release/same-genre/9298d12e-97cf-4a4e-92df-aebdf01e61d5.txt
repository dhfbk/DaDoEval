Chiediamo licenza di scrivere poche righe serene, pacate, pasquali. Nella stampa fascista s’invocano a gran voce nuovi provvedimenti di eccezione contro gli avversari del regime. Il segretario generale del partito domanda «l’istituzione della pena di morte per tutti i carnefici del fascismo», «il domicilio coatto per tutti coloro che sono sospetti di sovversivismo», «il bando per i capi dell’opposizione», «l’immediato arresto dei capi dell’Aventino sotto la imputazione di associazione a delinquere contro i poteri dello Stato». Il «Tevere» chiede al governo «immediati ed energici provvedimenti repressivi. Occorre che vengano una buona volta fissate le singole responsabilità e che i pazzi vengano internati e i delinquenti inviati al domicilio coatto. Solo così quella pace così faticosamente ottenuta dal governo fascista potrà essere tutelata e mantenuta». L’«Idea Nazionale» scrive: «Si tratta di mettere una volta per sempre gli avversari nella condizione di non nuocere. Essi non hanno alcun diritto ad un trattamento diverso. Se si sono avulsi dalla vita nazionale, se hanno dimostrato la più desolante incapacità nel differenziarsi e nell’agire nel campo concreto offrono al mondo l’esempio più tipico di immoralità politica, che cosa ne farebbero della libertà?». E Arnaldo Mussolini fa al capo del governo dalle colonne dell’«Impero» il seguente discorso: «Colpisca dove è necessario colpire, e faccia anche opera di prevenzione. Cerchi negli ambulacri dei più famigerati palazzi i seminatori dell’odio contro la milizia; cerchi nelle redazioni dei giornali i fomentatori di discordie sociali; individui i propalatori di notizie catastrofiche ed infondate e i tessitori di zizzanie. Con questa opera profilattica le mani degli assassini non si armeranno. Ma snidare bisogna dagli antri della perfidia e della calunnia gli animatori dei più foschi fantasmi, gli alfieri delle idee più sbrindellate del satanismo più inumano». «Agisca lo Stato – continua in un altro articolo l’«Impero» di ieri – e non perda questa preziosa occasione per liberare per sempre l’Italia dai pericoli che la minacciano. Vi sono dei responsabili in alto. Li conosciamo, li conoscete on. Mussolini. Colpite senza pietà: lì è il marcio. Non il solo straccione sovversivo, armato di pugnale o di rivoltella, è colpevole; molto più colpevoli e molto più castigabili sono i grossi papaveri che troneggiano dall’alto delle loro banche, delle loro loggie, delle loro redazioni. Nessuna indulgenza per i colletti teosofici e per le borse ingrossate sui fallimenti familiari! Nessuna indulgenza per chi da due anni e mezzo con una mano va vigliaccamente diffamando e disonorando l’Italia sui libelli venduti allo straniero e con l’altra va armando l’odio bestiale della teppa sanguinaria». Questo coro dei giornali ufficiosi e semi-ufficiosi non è casuale: può divenire un preludio; ed è chiaro che si vuol spingere il governo a cogliere l’occasione degli ultimi deplorevolissimi delitti, dei quali questa volta furono vittime i fascisti , per stroncare definitivamente – come venne annunziato il 3 gennaio – la opposizione aventiniana. Ricostruire una qualsiasi relazione fra le recenti adunanze private convocate dai partiti d’opposizione in alcune città e i quattro criminosi fatti di sangue accaduti in tutt’altre località e per opera di comunisti, è impresa quanto mai azzardata. Essa si tenta tuttavia con un’insistenza che rimarrebbe inesplicabile, se il tentativo non seguisse immediatamente uno scoppio d’irritazione, propagatosi nella stampa fascista, all’annuncio delle poche e contrastate riunioni sulla libertà di stampa. È questo modesto segno di vitalità dato dopo un lungo silenzio delle opposizioni che ha indignato i fascisti. Ed è proprio questo il fenomeno più impressionante della situazione politica, che ne rivela la permanente gravità. Basta dunque che gli oppositori si raccolgano in alcune città in modeste riunioni, perché il partito al governo senta il bisogno di reagire con nuovi mezzi repressivi. Non è che le riunioni possano venir sospettate di ordir congiure, perché di quanto fu detto e deliberato si tentò d’informare il pubblico a mezzo dei giornali; non è che esse abbiano provocato il temuto perturbamento dell’ordine pubblico, perché in via di fatto né i discorsi furono diffusi, né gli ordini del giorno divennero noti, perché i giornali furono sequestrati. Ciò malgrado eccovi lo scoppio d’indignazione e il grido d’allarme. Questo fenomeno è caratteristico per la psicologia del momento politico. A tre anni dalla marcia su Roma, dopo un triennio di assoluto dominio fascista, non abbiamo dunque ancora raggiunto quel tanto di tolleranza civile ch’è indispensabile perché un’opposizione costituzionale e legalitaria possa muoversi ed agire, senza pericolo di venir scambiata per sedizione. Bisogna tener conto di questo stato d’animo. Ne devono tener conto i facili critici, troppo corrivi a biasimare la cosidetta infeconda inerzia dell’Aventino, ne devono tener conto anche coloro che consigliano la discesa dell’Aventino nell’aula, dipingendo come agevole e pacifica impresa l’opposizione parlamentare. Tenerne conto, non è giustificarlo e non è nemmeno spiegarlo; ché anzi, in quanto a spiegare il fenomeno, se ci fosse lecito d’esprimere il nostro pensiero, la spiegazione non ci riuscirebbe difficile. È appunto per questa spiegazione che guardiamo serenamente all’avvenire. Avversari dichiarati e leali dell’attuale sistema di governo, non abbiamo da rimproverarci né un gesto né una parola che siano al di fuori della legge, onde noi non chiediamo d’esser deferiti al solenne tribunale della storia, ma ci sottomettiamo modestamente alla più severa applicazione del codice comune. E di fronte al coro dei potenti che invocano misure d’eccezione contro i deboli, noi sentiamo di poter fare sicuro affidamento sull’invincibile sentimento della giustizia, che ha finito sempre col trionfare nel cuore dei popoli e nel destino dei governi. 