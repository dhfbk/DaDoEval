Avete mai pensato al bilancio morale di una grande città, la cui popolazione si conta non più a migliaia, ma a milioni? Ci avete mai pensato, voi specialmente, abitatori dei villaggi, semplici e buoni, ove un delitto, una colpa scoperta danno per anni ed anni l’argomento alle ammonizioni dei padri, ai fervorini dei predicatori, alle chiacchere di tutti? In una grande capitale i delitti si succedono uno dopo l’altro con frequenza spaventevole. Il gran mondo legge giornalmente la rubrica «Tribunali» con maggiore o minor interesse, e poi volta carta e si occupa di «Politica estera». Appena qualche vecchio professore di etica sociale o di criminologia alla fine d’anno tira le somme, pubblica una statistica degli omicidi, dei parricidi, dei suicidi... Qualche altro, leggendola, si prova a risalire alle cause e, a seconda dei gusti o della professione conchiude per la decadenza economica o l’atavismo o l’alcoolismo. E intanto, dietro e sotto a quei peccati grossi che hanno ancora il potere di sollecitare almeno la curiosità morbosa del pubblico, si nasconde tutta una decadenza morale, della quale nessuno più sa far le meraviglie, anzi neppur si accorge. L’operaio che lavora tutta la settimana, la domenica se la spassa tutta in divertimenti, galantuomo se si diverte assieme alla sua famiglia. Il borghese è ancora nipote degli antichi volteriani, i «pratici» della libera morale. Appena qualche nobile, spesso per legge d’inerzia, qualche volta per convinzione nuota contro corrente e mantiene col bastone le tradizioni cristiane degli avi. La politica, la stampa, il teatro, l’arte, la cosiddetta arte di una grande città, risentono dell’immoralità dell’«ambiente». Tutto un mondo, o signori, che vive fuori dall’influenza del Cristianesimo, che ignora affatto. Tale o molto simile era la condizione di Vienna fino circa il ’90. Ed ora? Ora, per quanto certe apparenze non siano mutate, un conoscitore del popolo viennese vi dirà, che nell’anima popolare s’è compita una gran conversione. Sorsero gli apostoli! Quando la vita pubblica, per opera di uomini profondamente religiosi, ripigliò il suo carattere cristiano, i preti uscirono dall’isolamento forzato, parlarono nei pubblici comizi al popolo radunato dei doveri cristiani, della religione degli antichi padri, dei salvatori della civiltà cristiana contro i turchi. E i viennesi applaudirono quasi meravigliati di aver dimenticato tanto e sì a lungo. E chi va ora a Vienna, assiste ad un magnifico rinascimento. Risorgono le antiche maestranze, vengono di nuovo issate le bandiere col nome di Gesù e di S. Giuseppe. Ricordo che piansi quasi di commozione quando, circa due mesi fa, assistei alla sfilata di 4000 ferrovieri, che usciti dalla Chiesa Votiva, passavano dinanzi al Rathaus a salutare Lueger , fieri della nuova bandiera su cui stava scritto sotto l’immagine di S. Giuseppe: «Religione e lavoro». Sarebbe uno studio utilissimo il ricercare i metodi e le fatiche degli uomini egregi che si proposero di convertire un popolo, e che in gran parte vi riuscirono, alla fine del secolo XIX. Ne ricordiamo per ora uno dei mezzi, d’ordine semplicemente religioso. Ce ne dà occasione un discorso, che tenne ai 24 di questo mese il famoso P. Abel , nella chiesa di S. Agostino in Vienna, e che nella essenza qui sotto riportiamo, affinché chi legge vi faccia seguire delle considerazioni pratiche, e della applicazioni locali. Nella Stiria, a poche ore di ferrovia da Vienna, sorge il celebre santuario di Maria Zell , fondato da un duca moravo, e visitato già da Luigi il Grande d’Ungheria († 1382), e poi con crescente frequenza da slavi, magiari, tedeschi. Il gesuita P. Abel, oratore oramai popolarissimo per aver parlato in tante adunanze assieme al Lueger, promosse nell’estate del 1892 il primo pellegrinaggio viennese a Maria Zell, composto di soli uomini. La prima volta era un piccolo gruppo che partiva dietro al zelante padre ma i pellegrinaggi continuarono ogni anno, ed ora i due ultimi si dovettero fare a più riprese perché i treni non bastavano. Se li vedeste ritornare in folla, tutti colla loro coccarda, questi buoni viennesi! Le risa di qualche scapestrato perdono ogni efficacia di fronte a quella coscienza ferma d’aver fatto una buona azione. Vanno al Santuario, pregano in comune e ad alta voce la Madonna per le loro famiglie per la Chiesa, per la Dinastia, per il loro Lueger! Poi il P. Abel tiene loro una conferenza sui loro doveri nella vita privata e pubblica, e i pellegrini ritornano infervorati nei virili propositi. Quest’anno il pellegrinaggio si celebrò con straordinaria frequenza e fu il decimo. Come conclusione il celebre gesuita parlava appunto ai 24, presso a poco così: «Sono presto venticinque anni che io assistetti nel Belgio alle feste pel ventesimoquinto anniversario della fondazione d’una Lega d’uomini. Nel 1853 poco tempo dopo la rivoluzione, un semplice fabbro andò nella Chiesa di Santa Gudula durante l’ottava della festa di San Francesco Saverio, e mentre se ne stava pregando, gli venne all’improvviso un pensiero: Che sarebbe, se fondassimo qui nel Belgio una Lega d’uomini? E il pensiero, una volta affacciatosi alla sua mente, non gli lasciò più requie. Il buon fabbro va dal suo confessore, il P. von Caloen, e glielo manifesta. Ma quegli ride e dice: Come potremo noi in questo paese mettere in piedi una Lega d’uomini? – Eppure, sarà così, rispose il fabbro; lasci fare a me. – Bene, se per Natale condurrete dodici uomini che siano della vostra idea, darò principio all’opera. Così il Padre. Giunge intanto Santo Stefano, e il fabbro conduce i suoi dodici uomini. Il P. von Caloen va col fabbro nell’officina e il fabbro gli dice: Vede, reverendo, oggi, festa di Santo Stefano, naturalmente non si fa fuoco nell’officina: ma se premessimo col piede sul mantice, sfavillerebbe tosto delle scintille. V’è ancora il fuoco della vigilia di Natale, benché sia coperto dalla cenere. Lo stesso, padre mio, succede colla coscienza cattolica. Gli uomini cattolici hanno ancora una coscienza, ma è sepolta sotto la cenere. Basta che venga un po’ di vento e arderà di nuovo. Il P. von Caloen si divertiva a questa eloquenza popolare, e cominciò con quei dodici la Lega d’uomini del Belgio. Nel ’78 la Lega contava 30000 padri di famiglia, 80000 garzoni e giovani e 300000 donne e fanciulle, le quali però non avevano altro compito che di pagare un pochino e di pregare per gli uomini. Era appunto l’anno memorabile in cui un ministro del Belgio, il framassone Humbeck, diceva nella loggia di Anversa: “Il cattolicesimo è un cadavere fetente, basta tirargli una pedata per gettarlo nella fossa”. E appunto dopo il 1878, dopo questa espressione del ministro, cadde il ministero liberale e i cattolici credenti del Belgio vennero al potere, non senza il concorso della ben organizzata Società di S. Francesco Saverio. – Dopo il 1878, proseguiva P. Abel, io andava pensando: Ciò che fu possibile nel Belgio, non sarà possibile in Austria? E sì che il cattolicesimo ha negli austriaci radici ancor più profonde e salde che nei belgi d’allora. Ma non sapevo dove cominciare, mi mancava un piano. Ci ho pensato un pezzo. Quale dovea essere il punto che poteva unire tutti i cattolici? Non seppi trovare altra risposta che: la nostra cara Madonna di Maria Zell. E così il piano fu fatto. Prima Maria Zell doveva diventare il punto ove gli uomini dovevano trovarsi assieme in pellegrinaggio, poi Maria Zell doveva essere la base di un’unione per tutta la vita, di una lega come quella del P. Caloen. – E così sarà; quest’anno siamo al decimo pellegrinaggio, ed è tempo di fondare la Lega. La Lega deve comprendere tutti gli uomini che furono una volta con me o da soli al santuario. Maria Zell fu e sarà per noi non un centro del tourismo austriaco, ma una fonte delle grazie di Maria. Proprio oggi, miei cari amici, ho riveduto in Kalksburg il quadro del grande maestro viennese Führich , dipinto circa 50 anni fa. Il quadro rappresenta nel mezzo la Madre di Dio, che stende il suo manto. Dietro ad essa si addensano fitte nubi, dinanzi alle quali un cotale cavalca uno sbuffante destriero. Il cavaliere ha in capo il berretto frigio, simbolo della falsa libertà. Dietro il focoso cavallo viene sul dorso d’un maiale una sgualdrina. – E la scostumatezza a fianco della falsa libertà. Intendete voi, uomini questo quadro? Libero amore sulla bandiera rossa. E dalla vecchia troia vengono allattati i piccoli maiali. Notate quello che voleva significare il pittore? La gioventù succhia la scostumatezza. Solo una gioventù scostumata offre le reclute per l’esercito rosso. Dall’altra parte della Vergine v’è un altro che getta via la speranza: la disperazione; e un terzo dietro a lui che con un pugnale in mano vuol togliere di vita il disperato; presso a lui un bell’uomo con una faccia da ebreo, che con una mano scrive in un libriccino e coll’altra tiene in mano le redini con cui governa gl’increduli, i disperati, gli assassini: è la stampa. Avete capito il quadro? La morte caccia innanzi a sé l’incredulità, la scostumatezza, la disperazione, l’odio prodotti dalla stampa, e tutti cacciati dalla morte vanno verso la morte. Queste sono le nubi che s’accavalcano dietro la Madonna. E davanti la Madonna stanno in ginocchio il papa e vari santi, e in mezzo sta un araldo colle armi dell’Austria in una mano, quasi dica: Che sarà dell’Austria? Ai suoi fianchi v’è una famiglia borghese e poi due poveri diavoli che guardano fiduciosi alla Madonna, quasi dicessero: “Maria stendi il tuo manto e lascia che sotto esso si raccolgano Stato, Chiesa e famiglia, finché passa il temporale”. Questo dev’essere il pensiero fondamentale anche della Lega di Maria Zell, poichè è ora che l’Austria alzi gli occhi a Maria e Le dica: Stendi il tuo manto.... E così il P. Abel continua svolgendo il programma della nuova lega, riassumendolo infine in sei punti: famiglia cattolica, domenica cattolica, venerdì cattolico, Pasqua cattolica, stampa cattolica, vita pubblica cattolica. Vi par troppo, o lettori? – No, davvero. Ebbene cercate nella borghesia trentina i dodici uomini! Anche da noi c’è molto fuoco sotto la cenere! P. 29 luglio. ALMD. 