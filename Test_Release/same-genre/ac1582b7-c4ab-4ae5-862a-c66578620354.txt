Ha preso quindi la parola il presidente del Consiglio, dichiarando di voler dar ragione del suo punto di vista con serenità e verità, cercando di fare il punto della situazione politica che condiziona le direttive e le possibilità d’azione. De Gasperi osserva poi che la situazione politica è sempre più o meno fluida nei suoi elementi di superficie e in quelli di profondità; ma che l’attuale ha caratteri specifici di transitorietà, perché essa cova e va maturando nel suo seno una alternativa che deve presentarsi entro una scadenza relativamente vicina. Questa alternativa non si può esprimere, cioè, in termini di contrapposizione perentoria con un amoroso abbraccio di pace, da una parte e, dall’altra, con lo scoppio immediato della guerra, ma più realisticamente così: alla scadenza, gli elementi che ci porteranno, presto o più tardi, a soluzioni di modus vivendi pacifici saranno prevalenti, o prevarranno allora quelli che ci faranno temere probabile lo scontro? Non è possibile fissare la data della scadenza; ma è certo che si tratta di pochi mesi durante i quali l’esplorazione reciproca dei due grandi schieramenti sarà sostanzialmente compiuta e il bivio si presenterà in una prospettiva più chiara. In questi pochi mesi il compito del governo, con la collaborazione responsabile del Parlamento, è: apprestare e perfezionare i mezzi di difesa più urgenti; creare l’organismo necessario per la sicurezza interna e la produzione civile; perfezionare le trattative con gli Stati Uniti sul loro contributo alle nostre necessità per la difesa della stabilità monetaria, per assicurare gli approvvigionamenti e per proseguire la realizzazione delle riforme sociali: preparare una legislazione di emergenza adeguandovi gli strumenti esecutivi. È un compito di risolutezza, di fiducia in se stessi e nella collaborazione degli alleati. È poi indispensabile continuare l’opera di collaborazione internazionale nel quadro del Patto atlantico, di cui è stata recente testimonianza l’incontro di S. Margherita . L’Italia ha fatto sempre udire la sua voce di risolutezza e di lealtà nella ricerca di ogni possibilità di pace, e deve rafforzare la sua posizione attraverso i contatti internazionali, ai fini della pace e della sicurezza. In questo quadro bisogna vedere anche la legge di delega. È una misura precauzionale che il governo intende applicare a mano a mano che la congiuntura lo richieda, sotto il controllo continuo del Parlamento e della sua maggioranza, circondandosi di tutte le collaborazioni collegiali o personali di valore tecnico che possono garantire l’efficienza maggiore possibile e di evitare errori. Non abbiamo nessuna difficoltà – prosegue il presidente – ad accettare limiti e cautele, purché rimanga la possibilità di rapido e sostanziale intervento . Si è sollevata la questione della riformabilità del governo, cioè dell’organo centrale politico a cui il Parlamento ha affidato la direzione della cosa pubblica. Ogni governo è imperfetto e perfettibile e riformabile: ma non è in un periodo transitorio come quello sopra definito che conviene sottoporsi alla perturbatrice fatica, arrestando per un periodo notevole il lavoro così pressante del Parlamento e dell’esecutivo, svalutando uno dei privilegi che ci sono invidiati: la stabilità di una direttiva, su cui si possa contare per la politica internazionale e quella interna ad essa congiunta. L’opportunità di riconsiderare la situazione politica potrebbe presentarsi, dopo questo periodo transitorio, quando ci trovassimo innanzi al bivio che ho sopra indicato e si imponesse una più severa politica di raccoglimento di tutte le forze, sulla più larga base possibile; e anche nel caso contrario in cui la ansiosamente invocata schiarita potesse consigliarci un adeguamento a mutare condizioni, sia in seguito a risultati elettorali, sia per spostamenti di settori. Ma nelle presenti circostanze credo che i più pensino con me che oggi una crisi sarebbe infeconda e perniciosa. E benché io consideri la buona fede, la legittimità di certe critiche, non mi sentirei in nessuna maniera e misura di partecipare a tale responsabilità. Essa ci fiaccherebbe di fronte all’estero e sarebbe considerata una crisi atlantica. L’on. De Gasperi termina sottolineando che oggi il popolo italiano ha bisogno di una sicura direttiva unitaria. La Democrazia cristiana, pur nella libertà della critica che è utile stimolo all’azione, ha quindi il dovere di dare esempio di sostanziale compattezza nell’assolvere il suo compito al servizio del paese. 