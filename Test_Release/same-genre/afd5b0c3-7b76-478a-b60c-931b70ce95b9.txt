Sono un apprendista e non ho avuto a mia disposizione che poche ore; quindi ho potuto dare un giudizio sommario. Voi che mi ascoltate siete molto più informati di me. La mia impressione tuttavia è che l’opera sia riuscita, che l’impresa è assicurata. La mia impressione è che dobbiamo essere altamente grati a color che nei momenti tristi hanno avuto la fiducia e la tenacia di continuare, grazie soprattutto all’amico Mattei . So bene quanto sia difficile, trattandosi di una impresa sottoposta al controllo delle discussioni pubbliche, soddisfare i desideri di tutti. Ma è necessario che ogni opera venga affrontata dalla critica e dalle obiezioni, perché la riuscita sta nel superare le obiezioni e controbattere la critica. Io mi congratulo con Mattei e con tutti i suoi collaboratori per la riuscita che pare ormai raggiunta. Aggiungo una parola di particolare ammirazione e di ringraziamento per i tecnici e gli scienziati che collaborano a questa impresa. E una parola viva, di elogio, rivolgo agli operai, alle maestranze le quali con disciplina e spirito di fiducia danno il loro sforzo a questo lavoro e a cui non si può far migliore augurio di questo: che l’impresa non sia come tante altre più o meno lecitamente rivolte ad accrescere la ricchezza dell’imprenditore o di azionisti. Questa impresa sia rivolta non ad aumentare la ricchezza di coloro che intraprendono, ma ad aumentare le occasioni di lavoro. In essa non vi sia prevalente l’interesse del capitale, ma quello della classe dei lavoratori. Non entrerò nei particolari della polemica, né può essere lecito discutere delle leggi che verranno emanate e discusse al Parlamento. Dirò solo che la legge dovrà avere questa tendenza: che il lavoro prevalga sempre più in modo che la grande massa, quella massa dove il lavoro dell’intelletto e quello del braccio si affiancano, trovi in questa alleanza il segreto della vittoria. 