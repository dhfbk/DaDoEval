Camminando per la monumentale «via dell’Impero» in un’ora tranquilla, il pensiero risale il cammino dei secoli e va rappresentandosi i vari periodi, nei quali l’irresistibile suggestione di quelle rovine influì in modo particolare sugli animi e sulla storia degli uomini. Più spontanea e più agevole, perché più nota, si affaccia naturalmente alla memoria l’epoca degli umanisti, la storia del Rinascimento; e risuonano all’orecchio famosi versi del Petrarca; ma poiché nella quiete notturna la perfezione della tecnica moderna ha permesso di proiettare dall’alto del Campidoglio sui Fori una romantica alternativa di luci e di ombre, il nostro pensiero si sofferma all’immagine della Roma settecentesca, quale ci appare dalle «Antichità Romane» e dalle «Vedute di Roma» di Giovan Battista Piranesi , che per gl’incantevoli effetti di luce delle sue incisioni fu detto appunto il Rembrandt delle rovine antiche. Qui non s’intende di rinnovare il ricordo della Roma del Piranesi per raffronti di carattere artistico. Ma la Roma del Piranesi è precisamente la Roma di papa Lambertini , e noi pensiamo alla metà del settecento come ad uno dei periodi storici, nei quali rinasce il culto dell’antico, come a quel periodo anzi che costituisce la premessa indispensabile di tutto il neo-umanesimo fino ai nostri giorni. Quello di Benedetto XIV fu un pontificato tormentoso, pieno di calamità e di guerre; gli eserciti austriaci e spagnoli scorazzavano in lungo ed in largo per lo Stato pontificio, svernandovi a piacimento. Quando salì al trono Benedetto XIV trovò un debito di 56 milioni e un deficit annuo di 200.000 scudi; e malgrado tutte l’economie e tutti gli esperimenti fiscali, del deficit non riuscì mai a liberarsi completamente. Nonostante queste condizioni sfavorevoli, il papa fece miracoli per promuovere le arti e le scienze. È stato spesso ricordato quello ch’egli fece per il progresso dell’università di Roma e di quella di Bologna, sua patria, il grandioso sviluppo della Biblioteca vaticana, per la quale comperò la celebre collezione dei codici ottoboniani , la splendida iniziativa ch’egli prese, per suggerimento di Scipione Maffei , di fondare il museo cristiano, cominciando col comprare la collezione del cardinale Carpegna ed in genere il suo largo mecenatismo verso gli artisti ed i dotti. Ancora quando era arcivescovo d’Ancona aveva scritto che «il miglior servizio che poteva fare alla Santa Sede un cardinale era quello di tirare a Roma molti uomini onesti e dotti, perché il papa non ha né armi né eserciti ed il suo prestigio dev’essere tenuto alto col fare di Roma il modello di tutte le città». A ragione quindi dotti di ogni paese andarono a gara nell’esaltare papa Lambertini, dall’Algarotti al Maupertuis, da Ludovico Muratori al Voltaire . I musei capitolini Ma qui si vuole accennare più particolarmente al suo culto per le cose antiche. Soleva dire che «a Roma le rovine sono ricchezze, basta cercare un poco, e si trovano tesori». Ed egli cercò, scavò, mise le mani su tutto quello che si scopriva, e quanto poté, a costo di qualsiasi sacrificio, raccolse nel museo capitolino. Pochi forse di coloro che oggi visitano le collezioni capitoline hanno un pensiero di gratitudine per papa Lambertini, al quale si devono le statue e i monumenti più preziosi. Fu lui che comprò dal duca Francesco III di Modena le sculture di villa d’Este, fu Benedetto XIV che assicurò al museo la Venere capitolina, il Satiro di Prassitele, l’Amore coll’arco, la Vecchia ubbriaca, le statue dei Bambini col serpente, colla maschera di Sileno e coll’oca, la Vestale e l’Amazone di Sosicle, il Gallo morente, l’Antinoo e l’Arpocrate, il Discobolo, la Flora, ed una serie interminabile di erme e di busti, di sarcofagi e altorilievi, di mosaici e di colonne, senza parlare dei frammenti della pianta urbana e delle statue egiziane colle quali Benedetto XIV fondò a piano terra dello stesso edificio il «museo egizio». Se si prende in mano il catalogo del museo compilato nel 1750 da Ridolfino Venuti , si vede con stupore che il Museo capitolino nei suoi elementi più notevoli era costituito già allora, com’è ai tempi nostri. E il papa, coadiuvato dal cardinal Valenti , volle che il museo servisse di scuola, per cui istituì in una sala apposita sul Campidoglio una scuola dell’arte del nudo e trattò con ogni liberalità gli artisti che venivano a Roma da tutte le parti del mondo. In quei tempi in Campidoglio si sarebbe incontrato quasi giornalmente il Wincklemann , il quale, come ricorda il Pastor, nel 1755 scriveva a Dresda per lodarsi della libertà di studio che godeva a Roma. È in queste sale che il grande tedesco concepì le basi della storia dell’arte e da qui sgorga quella sorgente d’idee neo-umanistiche che avrà per portavoce principale Wolfango Goethe. La custodia del Colosseo Il Lambertini tuttavia non si fermò all’antico, ma nel palazzo di fronte, eresse, quasi per contemperamento, la celebre pinacoteca, oggi ancora ammirata e alla quale procurò più di 200 capolavori, specialmente coll’acquistare la collezione del cardinal Sacchetti che, essendo stato legato a Bologna dal 1626 al 1631, aveva comprato molte opere della scuola bolognese, e quelle del cardinal Pio da Carpi , il quale aveva fatto dei fortunati acquisti a Venezia. Così dall’ammirazione delle antichità pagane si passava alle opere d’arte dell’èra cristiana, poiché questa appunto era sempre stata la direttiva dei pontefici, di far parlare accanto all’antico l’arte del nuovo, perché il pensiero di quello, non poteva essere che una preparazione di questo. Di tale concezione, che trovò la sua maggiore espressione artistica nella Divina Commedia, vediamo qui, camminando sulla via dei Fori, vestigia e prove monumentali: e non fu questo lo stesso pensiero che sotto il pontificato di Benedetto XIV ridiede splendore e vita al Colosseo? In causa del terremoto del 1703 l’immenso edificio era caduto di nuovo in deperimento e poiché era lontano dall’abitato, esso era diventato il ricovero dei malviventi. Il famoso presidente de Brosses , visitandolo nel 1739, lo trovò in condizioni così lagrimevoli che nel suo epistolario consiglia i romani ad abbattere quella metà che stava verso il Celio, ed era la più mal ridotta, ed a concentrare ogni cura nel conservare l’altra metà. Ma Benedetto XIV, che non aveva a disposizione né la polizia né i mezzi tecnici, ai quali potremmo ricorrere noi, pensò di redimere e ad un tempo di salvare il Colosseo, consacrandolo al culto cristiano. Ed ecco che dopo aver rifatto i muri di chiusura, eretti per la prima volta da Clemente X nel 1675 , papa Lambertini volle che nell’interno si erigesse la Via Crucis e che un’apposita confraternita garantisse la continuità del culto. D’allora due volte alla settimana i romani accorsero a centinaia e migliaia nel Colosseo, considerato terreno santificato dal sangue dei martiri, e nell’anno giubilare del 1750 celeberrime e affollatissime furono le prediche che S. Leonardo da Porto Maurizio vi tenne con parola infocata intorno alla passione di quel Cristo che aveva liberato il mondo dagli orribili delitti che nel Colosseo erano stati perpetrati. Un’altra volta il papa mandò il suo segretario di Stato cardinal Guadagni a celebrare nel Colosseo, coll’assistenza di tutta Roma, un solennissimo pontificale. Non dobbiamo noi essenzialmente a questo pensiero cristiano se oggi in fondo alla nuova via imperiale, vediamo giganteggiare ancora l’anfiteatro dei Flavi? Quel Cristianesimo sopravvenuto non era un elemento posticcio; ma un perfezionamento logico e naturale. Il mondo antico, scriveva già mons. Hafner , successore del Ketteler a Magonza, non poteva lasciarci nei suoi monumenti un ideale perfetto dell’umanità. Esso non è che un disegno ad ombre, il quale attende il suo colore e la sua vita da un’immagine superiore. Quest’immagine superiore della perfezione umana è il Figlio di Dio incarnato, immagine prima di ogni creatura, non costruzione dell’umano intelletto, ma verità e vita. 