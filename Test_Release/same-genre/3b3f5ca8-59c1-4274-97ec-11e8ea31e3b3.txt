Ho chiamato Dunn stamane e l’ho pregato di far rilevare al suo Governo che di fronte all’Italia bisogna scegliere fra due politiche: o di fiducia nell’Italia democratica, e allora l’argomento del pericolo comunista in Tripolitania non è valido; ovvero di sfiducia e allora Patto atlantico e riarmo sono sprecati. L’Italia democratica è disposta alla collaborazione e a qualunque garanzia nella stessa forma fiduciaria. Ma essa non può difendersi su due fronti contemporaneamente, quello dell’aggressione comunista in Europa e quello della sfiducia anticomunista in Africa. Ho aggiunto che avevamo diritto alla politica di fiducia. Dunn trasmetterà subito negli stessi termini . Ringraziamenti cordiali ed auguri. 