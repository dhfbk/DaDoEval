Venerdì sera, come a conclusione di altre conferenze, ebbe luogo a Roma, a Montecitorio, una riunione alla quale parteciparono il ministro del tesoro, il ministro delle terre liberate, il capo dell’ufficio centrale S. E. Salata, il sen. Conci, l’on. Degasperi, l’avv. Bezzi cons. di stato e il presidente del consorzio dei comuni, conte Crivelli. Si trattava di ottenere dei fondi per l’opera del consorzio dei comuni. Senza voler entrare nel dettaglio della trattativa fino che non ne siano definitive conclusioni, rileviamo fin d’ora che venne annunziato il proposito del governo di sistemare tutta l’azione di rifusione danni in altra maniera. Col nuovo anno cioè da un canto il Tesoro verrà autorizzato a liquidare i danni in rate, il cui ammontare verrà stabilito semestralmente, dall’altro lo Stato cercherà di avere in mano dei mezzi più copiosi, attingendo ad un forte prestito interno già altre volte annunziato. Oltre a ciò il ministro del tesoro, spera che maggiori risparmi sui bilanci degli altri ministeri gli permetteranno nell’anno nuovo di dedicare più grossi importi alla liquidazione dei danni. Ma tutte queste sono direttive o promesse che riguardano il nuovo anno finanziario, e noi le citiamo per inquadrare le nostre richieste e le nostre speranze entro la situazione generale della liquidazione danni di guerra. Oggi per i bisogni più urgenti, si dovette intanto ricorrere ancora al sistema dei ripieghi, chiedendo che almeno per questi due ultimi mesi il Tesoro aumentasse la quota di anticipazione al consorzio dei comuni. Speriamo che l’impegno preso venga anche mantenuto. Accennando a quest’ultima trattativa, temiamo assai che i lettori, frastornati dalla notizie contraddittorie di questi giorni finiscano col non capirci più niente e da certe corrispondenze dei giornali e da certi propositi detti nei comizi, si deve dedurre che anche i danneggiati stessi hanno bisogno d’un orientamento. Distinguiamo bene le tre funzioni del genio civile, del consorzio dei comuni e delle commissioni di liquidazione della finanza. Noi abbiamo una legge per la rifusione dei danni di guerra. Organi esecutivi della legge sono le commissioni di liquidazione. La cosa più semplice sarebbe che le commissioni facessero rapidamente le stime, liquidassero e pagassero in contanti ai danneggiati. Ma nel primo periodo, già le lentezze dell’apparato burocratico avrebbero ritardata la ricostruzione; bisognava pur creare subito i ricoveri più urgenti e, visto che le baracche avrebbero costato oramai altrettanto, costruire addirittura parte delle case. Quest’azione-ricovero iniziata dal genio militare venne continuata dal genio civile sviluppandosi così un rapido e pratico anticipo in natura sulla rifusione danni. Sennonché la ragione principe per cui le liquidazioni si fanno lentamente è perché lo Stato non si sente in grado di rifondere ai danneggiati entro breve tempo un importo grosso che potrà aggirarsi sui 10-12 miliardi. Tanto è vero che proprio nel momento in cui l’apparato burocratico sarebbe in assetto per funzionare, il Governo sta per chiedere al Parlamento l’autorizzazione di pagare in rate anche i danni liquidati. Ora si potrà insistere perché le rate sieno poche e di prossima scadenza, che non si dilatino per dieci anni, come è stabilito in Francia, ma non si può disconoscere che uno Stato il quale volesse liquidare subito e d’un sol colpo i danni di guerra, stampando un 10 miliardi di carta moneta, verrebbe a precipitare in una crisi finanziaria ed economica, le cui conseguenze si sentirebbero a preferenza nella zona ove si dovrebbe far fronte, per la ricostruzione, all’aumento del prezzo dei materiali e della mano d’opera. È giuocoforza prevedere quindi una certa gradualità nelle liquidazioni ai danneggiati e perciò acquistano e mantengono tutto il loro valore le due azioni sussidiarie del genio civile (anticipo in natura) e del consorzio dei comuni (anticipo di denari). L’opera del genio civile sotto il titolo azione ricoveri ricostruisce buona parte delle case, il consorzio dei comuni, anticipando ai privati e specie provvedendo ora, se viene dotato dei fondi nuovi, al bestiame e alla rimessa in coltura del suolo, svolge una pregevole attività di ristaurazione sociale. L’opera del genio civile è prevista, secondo il bilancio, solo fino alla chiusa dell’anno finanziario ed in realtà è stata raccorciata dagli aumenti delle tariffe avvenute durante l’anno; ma è interesse del paese di prolungarla più che è possibile cercando di ottenerle sempre nuovi fondi dalle casse dello Stato, perché oramai si tratta di un organismo agile e redditizio, che ha prodotto e produce. Dobbiamo però prevedere che non può durare oltre un certo termine. Il genio civile esiste per le opere pubbliche, non per quelle private e lo Stato non ha l’impegno di ricostruire le case distrutte, ma solo di rifondere i danni. Forse in molti o pochi mesi il genio dovrà cessare: in quel momento ci vorrà un organismo che continui la costruzione delle opere private cogli anticipi (fino al 100 per 100) del consorzio dei comuni. Bisogna preparare tale organismo, il quale non potrà nascere che da un accordo fra consorzio e cooperative. Il consorzio rappresenta quindi una nuova funzione per l’avvenire, giacché dobbiamo ritenere che le liquidazioni saranno sempre più lente che le anticipazioni del consorzio. Chi non vede che in tale rapporto di anticipi e liquidazione esiste contraddizione e che va creandosi una situazione assurda per lo Stato e dannosa per i privati, in quanto anticipa verso il pagamento degl’interessi i debiti che dovrebbe pagare? Di questa grossa questione dovrà occuparsi tra breve il Parlamento. Ci basti intanto d’aver accennato al nostro punto di vista, sia riguardo al genio, sia riguardo al consorzio, per differenziarci da opinioni espresse in altro senso. In quanto alla presente agitazione una sola parola. Mentre i rappresentanti delle nostre organizzazioni cooperative e del consorzio comuni e altre personalità di vari indirizzi politici lavorarono a Roma, per assicurare l’aumento di fondi e quindi una prolungazione dei lavori, ci sono ora degli agitatori politici che trasformano tutta l’agitazione in una delle solite manifestazioni bolsceviche a base di frasacce rivoluzionarie e di rabbia antipretina. Magnifici questi ricostruttori bolscevichi! Se in Italia scoppierà la rivoluzione che invocano colla conseguente guerra civile, allora sì che si provvederà a ricostruire la zona distrutta! Acclamare al rivoluzionarismo bolscevico nella zona nera equivale ad esaltare il terremoto fra le rovine. Ma la piega che si vuol dare alla agitazione può essere anche un monito alle autorità competenti. Il sistema seguito finora di ritardare fino all’ultimo la concessione dei fondi esaspera i danneggiati e chi lavora, come gli ordini improvvisi o draconiani di sospendere i lavori provocano delle reazioni che possono andare molto al di là di quel segno che forse fu ritenuto come tollerabile o augurabile. Siamo informati che già sabato perveniva da Roma la conferma ufficiale che l’importo di 24 milioni per la continuazione dei lavori durante la stagione invernale era assicurato. Con ciò è confermata ufficialmente la notizia già a noi telegrafata il giorno 13 m. c. dal presidente del consorzio cooperative di lavoro che annunziava la favorevole conclusione delle trattative. 