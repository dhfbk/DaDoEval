Contrasti di luce e di ombre Quando il treno sboccò nella valle della Berounka , la mia giornata era quasi al suo fine. L’eterna lamentela della povera gente mi risonava sempre agli orecchi, penetrava nel mio cervello, invadeva il mio spirito, così che la sentivo oramai non più come venisse dal di fuori, ma come fosse una voce interiore che sorgesse dall’intimo della mia coscienza e ripetesse in nome di una folla sperduta il lamento, il singulto, il sospiro dei profughi. Paesaggi incantevoli apparivano e scomparivano dietro il treno in corsa, innumerevoli ciminiere sfilavano come termini miliari del progresso umano, finché la valle, costretta fra due bastioni calcarei, si trasformava in un canale, nel cui fondo scorreva lenta e solenne la Berounka, calcata da qualche zattera di carbone e traversata da qualche mandra di oche le quali, all’avvicinarsi del treno, riguadagnavano l’altra riva: ma io vedevo tutto questo come in sogno, come non fosse reale, mentre la «voce interiore» vinceva su tutto il mondo di fuori e investiva tutto il mio spirito del suo lamento. Nemmeno la vista del castello di Karluw Tyn (Karlstein) che era apparso nello sfondo d’una piccola convalle, come un minuscolo fantasma del medio evo, valse a distrarmi, ed invano la mia fantasia tentava di fare il corso dei secoli e imaginare i tesori della corona germanica che dovevano brillare là dentro e le altre pietre preziose che scintillavano lassù, nella gran mole, entro la cappella della Croce. La voce imperiosa della mia coscienza ricacciava indietro la fantasia e la forzava ad ascoltare il gemito dell’ora presente. Fui vinto allora come da un potente desiderio nostalgico di ritornare tra la nostra gente, mi parve che la distrazione che m’ero promesso per la sera coll’ascoltare a Praga la «sinfonia delle Alpi» di Riccardo Strauss fosse un sacrilegio, e risolsi d’interrompere il viaggio, finire la giornata tra i profughi come l’avevo incominciata e riprendere per il ritorno l’ultimo treno della notte. Nella valle della Berounka Discesi dunque alla prossima stazione, che già imbruniva, la Berounka, la campagna, la cittadina che dovevo traversare, tutto era noiosamente grigio. Sul ponte di pietra un veterano d’altre guerre, puntellato sulle grucce contro il parapetto, girava col braccio sinistro la manovella d’un organetto e mostrava ravvolto in un cencio il moncherino del destro, quasi chiamasse a tenzone, innanzi alla carità del passeggero, stimmate d’una ferita e d’un merito antico coll’aspetto quotidiano dei segni di gloria e di dolore, portati dalla guerra nuova. Sull’altro parapetto, nel mezzo – come su tutti i ponti boemi d’una certa epoca – un Nepomuceno s’inclinava di fianco verso le acque, mentre una lampada rossa gli proiettava in viso una luce incerta, mostrando anche nella notte la sua faccia dolorosa. Duecento passi più in là, al cominciare dell’abitato, mi accolse un vecchio arco gotico, che s’apriva in una torre massiccia e nera con certe decorazioni di visi feroci d’hussiti e lanzichenecchi e mi passò innanzi per una via stretta e fonda, ove sbadigliavano dei fanali a poca pressione e due file di case irregolari, capricciose, ora a tetto aguzzo, ora a terrazza, ora un misto di tutti e due assieme, ora con balconi appuntiti come rostri di nave che sporgevano fuori sopra il mio capo come il naso di un mostro insidioso o come il becco di una bestia griffagna che attenda; e quando, per un terrore istintivo affrettavo il passo di traverso verso l’altro lato, eccomi dinanzi ad un portico basso e largo, che pareva le fauci spalancate di un mostro, nel cui fondo qualche cosa si moveva e da cui ogni momento poteva uscire un urlo feroce. Finalmente la via s’allarga e si fa piazza. In alto, su di una colonna, Maria col Figlio bambino sorride d’infinito amore, ed è come tramani da Lei una forza pacificatrice che scenda su quei visi pallidi e duri, in cui, quando passano sotto il fanale sorprendo ancora un’espressione simile a quella dei medaglioni hussitici sulla torre massiccia e nera. L’«asen del Gonela»… – Uprchlicky italski? chiedo ad uno, levandomi il cappello. Egli mi risponde con molte parole che non capisco ed alcuni segni che bastano per orientarmi. I nostri «uprchlicky» stanno al di là della città, al di là d’un altro ponte, un chilometro più in là ancora. Mi rimisi in cammino studiando il passo, ma dubito ancor oggi se vi sarei arrivato, senza la fortuna d’un incontro. Al di là del ponte, al margine destro della strada incominciava un bosco, uno di quei boschi che s’incontrano spesso in Boemia, così ben lisciati, ravviati, pettinati e così ben in squadra che se un giorno si mettessero in marcia, nessuno farebbe le meraviglie di Macbeth, quando sul suo castello vide muoversi la selva di Ronsdale. Uscivano proprio in quel momento da quel bosco due ragazzotti in sui tredici anni, trascinando per le radici disseccate un gran ceppo, tutto buchi, nodi e fessure con qualche sasso bianco conficcato entro la ventraglia screpolante. Ih! Eh! Uh! gridava il primo ragazzo arrivato già sulla strada. «Ah! l’è come l’asen del Gonela» , esclamava l’altro, dando l’ultimo spintone al ceppo che venne a rotolare ai miei piedi. Voi pensate già che l’aver citato «l’asen del Gonela» può far le veci di ogni presentazione; e così arrivai in pochi minuti, camminando dietro il ceppo che mi guardava con quei suoi occhi di sasso bianco, al quartier generale dei profughi. In circolo coi profughi Qui l’aspetto e l’accento usato. Era l’ora della cena. Pregai di non interrompere, e mi fecero così tra un boccone e l’altro il racconto delle loro miserie. Ora andava meglio; i pagliericci e le coperte erano venute, i vestiti si attendevano per la settimana ventura. Anche qui un professore di religione che aveva studiato a Roma, serviva d’interprete tra i bisogni dei nostri e il buon volere del Capitano distrettuale. Quand’ebbi terminato di fare gli appunti e chiuso il protocollo dei desideri, i profughi avevano finito di trangugiare la loro cena e vennero a sdraiarsi sui pagliericci più vicini a me, a cui, per onore, s’era ceduta l’unica scranna del quartiere. Dalla tavola di mezzo veniva la luce scialba d’una candela semi morente, ma una striscia rossa d’un chiarore più forte usciva dal focolare in ferro (su cui bolliva, dono dei profughi all’ospite patriota, il caffè nero), passava sopra il ceppo, intorno al quale frugavano due bambini e s’allargava ai piedi del pagliericcio a me più vicino. Tutti mi stavano a guardare e facevano mille domande e sollevavano mille questioni; se fosse vero che il paese di L. è bruciato, come avevano scritto gli uomini dalle trincee, se fosse vero che l’Italia vuole la pace, come ha scritto un giovanotto di Rovereto che fa il cameriere a Vienna, se fosse vero che in primavera si va a casa per coltivare i campi, come aveva saputo dire un soldato venuto in permesso da Innsbruck. Povera gente; mi par di vederli ancora tutti, ad uno ad uno. Donne 16, ragazzi 5, bambini 8, uomini 10, di cui 6 invalidi, segna il mio registro. Ma cosa valgono queste cifre? Ogni viso che mi sta dinnanzi ha una lunga storia, una storia diversa, perché qui per un caso bizzarro si sono incontrate persone di Val Gresta, di Valsugana, di Lavis, di Trento e di Rovereto. Qualcuno è arrivato in questa stanza, passando per Salisburgo, qualche altro dopo una lunga odissea nel campo di Leibnitz, qualche altro ancora dopo mesi di lavoro sulle trincee e gl’invalidi infine dopo aver attraversata l’Ungheria, la Polonia o la penisola balcanica. Come dei pezzi di carta (pagine lacerate dal libro della vita), spinti dal capriccio del vento che sorge improvviso non si sa donde e si muove in giro non si sa dove, fogli leggeri che vengono sbattuti al suolo e sui muri del cortile, in un vortice, senza volontà e senza resistenza, finché, cessato il vento, si trovano riuniti nel canto più oscuro e riparato. Chiaro di luna Tra breve andrebbero a letto e spegnerebbero il lume, perché le candele costano un occhio della testa. L’«andare a letto» è cosa del resto così poco cerimoniosa! Slegarsi le scarpe, cavarsi la giacca e poi abbandonarsi di peso sul sacco di paglia, è presto fatto. Ogni sera – mi dicono – è lo stesso lamento. Una sposa ricorda immancabilmente le sue 30 paia di lenzuola di bucato avute in dote e che ora riposano in fondo ad un cassettone, o chi sa dove? Un vecchio buffone rompe per l’ultima volta il silenzio che precede immediatamente il sonno con quest’uscita: e sovratutto mi raccomando di tener nette le lenzuola! Poi ancora qualche botta e risposta, qualche zittio, lo strillo fuori programma di un tenero bambino, che la mamma appaga subito, offrendogli il seno, poi silenzio. Nel quartiere dei profughi è notte profonda alle nove e l’oscurità è rotta solo da qualche guizzo rossastro della fiamma del focolare, che rivela ancora qua una casseruola, là un cucchiaione appeso al muro, in un canto un pezzo di polenta riservata per la colazione dell’indomani ed oggi, fra le legne, quella testa bizzarra del ceppo, che pare un polipo con gli occhiacci bianchi e cento tentacoli vischiosi. Quando, come oggi, entra la luna, la scena è ancora più fantastica. In alto, longitudinalmente, le donne hanno tirato una corda, su cui pendono le camicie e le mutande ad asciugare. – Sarebbe meglio fuori, e di giorno, penserete voi.– Sicuro, ma di giorno bisogna pure averle indosso. Ora, quando la luna entra per la finestra, proietta sul muro di rimpetto gli spettri di quei poveri indumenti umani, li commuove e dà loro vita propria. Il profugo sdraiato sul pagliericcio fatica a prender sonno, perché fa freddo, lo stomaco è leggero e le ossa sono indolenzite. Rimane così a lungo con gli occhi sbarrati innanzi a quelle ombre appiccate in aria, ad ognuna delle quali sa attribuire un nome ed una storia. I loro sogni Tutti i profughi sognano ed hanno migliaia di sogni da raccontarmi. Sognano, occorre dirlo?, sognano la patria. Questa qui, dice la sua mamma, presentandomi una fanciulletta sui 12 anni, va tutte le notti a pascolo – colla sua capra. «Boda, boda, boda!» grida nella notte la bambina, mettendo fuori il braccio nelle tenebre come ad offrire il sale alla sua bestiola. E le pare d’essere al suo paese, verso il crepuscolo, quando spunta sulla piazza la gran mandra di capre, con in mezzo il becco maestoso che imperversa a destra ed a sinistra, e dietro il capraio il quale accompagna col corno quel concerto babelico di centinaia di campanelli. Allora la fanciulla attende ad un noto svolto della via e, protende la mano, «boda, boda», grida e la capretta di mezzo alla mandra risponde con un belato al richiamo conoscente. Un altro, il vecchio buffone delle lenzuola, è meno sentimentale. Ogni sera, avanti prendere il sonno, corre col pensiero alla patria lontana, al suo paesello della Val d’Adige, alla sua casa abbandonata provvista d’ogni ben di Dio ed in essa, ad un cantuccio riservato della sua cantina, ove conservava con estrema gelosia un botticello di quel miracoloso, il gotto per gli amici intimi e per i casi straordinari. A nessuno della famiglia aveva mai permesso d’entrare laggiù e nessuno vi era penetrato se non con lui, quando al lume della lanterna e colla pignatella in mano si doveva festeggiare la conclusione d’un affare buono o avviarne un altro della stessa specie. Allorché capitò l’ordine di partire, il nostro uomo era corso in cantina, aveva raccolte attorno al caratello prezioso alcune bottiglie “specialità” e poi aveva tirato su a calce ed a mattoni una parete che dividesse quel sacrario dal resto del mondo. Così se n’era venuto via col cuore abbastanza in pace. Ma negli ultimi giorni giungevano in Boemia certe voci inquietanti, che non lasciavano pigliar il sonno al legittimo e geloso proprietario. Ed ecco che quando tutti tacciono ed egli rinchiude gli occhi, vede con infinita chiarezza, come se potesse toccarlo, il botticello venerando troneggiare sulle «piane» con intorno quelle tal bottiglie che gli fanno corona; ma poi nell’ombra s’avanzano delle figure ignote che tastano col piccone i muri e, incontrata la cedevole mattonata, la squarciano d’un colpo, gettano un grido di sodisfazione, agguantano e stappano le bottiglie, poi mettono le loro manacce addosso al sacro ordigno, vi fanno cigolar dentro il trapano, finché il prezioso liquore zampilla nella pignatella e quando questa è piena, in tutti i vasi della cantina che vengono loro sotto mano e quando sono pieni anche questi, che il vino spruzzi e s’effonda per ogni dove; e il povero profugo suda tutto a veder quello scempio e vorrebbe tendere il dito per arrestare quel zampillo, che ora gli par vino, ora come il suo sangue che gli esca dalle vene e gli consumi la vita. Intanto quelle faccie, arrossate per il vino e per il riflesso delle torcie sghignazzano e bevono, bevono e sghignazzano e toccano i bicchieri strizzando l’occhio, come per dire: evviva il signor padrone che dorme sulla paglia in Boemia! Ah, canaglia! urla allora il profugo, e l’urlo che gli esce finalmente dalla strozza, lo sveglia di soprassalto. Un visionario per eccellenza Ma il visionario per eccellenza, il sognatore perpetuo della compagnia è un giovanotto pallido e dimagrito, coi muscoli del viso come corrosi dalla fatica ed i nervi tesi da uno spasimo che non dà tregua. Era di professione tipografo; partì coi primi reggimenti, fu della partita a Krasnik, al San, sui Carpazi, finché una sciabolata di un cosacco, durante una ricognizione, lo abbatté come morto sull’orlo di un bosco. Dopo una lunga convalescenza in un ospitale ungherese, venne dichiarato invalido e poté raggiungere una sua sorella, tra i profughi. Qui, durante il giorno i lineamenti del suo viso vanno ricomponendosi in un’espressione relativamente tranquilla ed i suoi occhi azzurri riguadagnano uno sguardo quieto e sicuro. Ma la sera pare tutto un altro! (racconta il suo vicino). Dorme cogli occhi aperti, allargando smisuratamente le pupille e fissando inorridito tutte quelle ombre appiccate nel vuoto, che gli dicono e ripetono inesorabilmente: Siamo noi, siamo i cosacchi, ti prendiamo, sei nostro! Un urlo esce dalla sua strozza. Allora i suoi camerati gli dicono delle parole di conforto per calmarlo. Voltati sul fianco, Oreste, gli grida dal fondo dello stanzone sua sorella! E Oreste si volta e tende tutte le sue forze per costringere la sua fantasia a veder quadri più sereni. Pensa alla sua vita di tipografo quando sedeva alla linotype, e con rapida mano calcando sulla tastiera faceva cadere per i canali di vetro le matrici ad una ad una e ne formava parole e righe di piombo; ma a poco a poco le lettere che gli stanno davanti sul leggìo verde si scompongono, si contorcono, ingrandiscono enormemente, assumono un aspetto minaccioso e fanno una smorfia feroce… I cosacchi, sempre loro! Una sera che proprio non aveva requie, una vicina gli mandò il suo bambino a tenergli compagnia, un bambino di tre anni, paffutello, roseo, ricciuto, e vivacissimo. Il bambino gli aveva gettato le braccia al collo, aveva posato la sua testina bionda sulla sua spalla destra e poi, voltandosi verso chi l’aveva mandato, le domandava a mezza voce: Così, va bene, mamma? Oreste aveva giocato con lui, poi s’erano addormentati tutti e due quasi contemporaneamente. E i suoi sogni furono dolci. Gli pareva di viaggiare in un treno che filava verso sud. Il carrozzone era chiuso da tutti i lati, ma in alto e sui due fianchi delle feritoie trasversali lasciavano penetrare l’aria umida della notte. Nel carrozzone altri venti profughi giacevano sdraiati e semiseduti in preda al sonno, ma di tutta quella massa vivente s’indovina appena qualche lineamento più pronunciato. Il treno filava sempre verso sud: boschi, praterie, acque scroscianti. Ad un tratto la cultura del suolo si cambia, appaiono le colline come rivestite a scacchi: è la vite! Oreste si stringe avidamente alla parete sinistra del carrozzone e guarda ad oriente. Già nasce l’alba fra le cime del Catinaccio e nel cielo bianchissimo si distingue l’orlo azzurrognolo delle Dolomiti, mentre di contro, sulle cime del Roen, si spengono lentamente le ultime stelle. È il ritorno, è la patria! Il cuore batte con violenza, egli sente montare il sangue alla testa e venir sulle labbra un bisogno irresistibile di gridare e svegliar tutti perché sorgano a salutare la terra natale; ma in questo momento il bambino biondo s’arrampica sul suo corpo stremito e tremante di commozione, gli getta le braccia al collo e gli chiude la bocca con un bacio… Così, proprio come adesso, nella valle della Berounka, entro il quartiere dei profughi, sul saccone di paglia. Il sorriso dell’innocenza Quand’ebbero finito il racconto dei loro sogni, nel focolare crepitava l’ultimo tizzone ed il lucignolo della bugia s’agitava penosamente. Uomini ed ombre si confondevano oramai in un’ultima lotta colle tenebre della notte. M’alzai per dire addio e già mi venivano sulle labbra le considerazioni ch’erano maturate durante la serata nel mio spirito: bisogna farsi coraggio, lottare contro le avversità e non disperare della provvidenza; farsi in uno sforzo quotidiano l’animo d’acciaio, per ritrovare più tardi in se stessi la forza di ricostruire un mondo migliore. A che avrebbe giovato questa gran guerra se avesse rivelato in noi della debolezza e della viltà? Guardiamo a questi nostri bambini. Essi saranno migliori di noi, se potranno ricordare con quanta dignità e con quanta forza abbiamo resistito a tanta sventura. Ma invece di pronunciar queste parole, mi chinai verso il bambino paffutello e roseo che mi stava a guardare, sorridendo, lo levai in alto sopra i profughi che mi circondavano per congedarsi e risposi al saluto di tutti, baciandolo colle labbra tremanti sui suoi riccioli biondi. 