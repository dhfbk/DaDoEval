La politica dell’equivoco ha maturato i suoi frutti: gli onorevoli dr. Conci e mons. Delugan hanno abbandonato il club parlamentare italiano, in seno al quale avevano rappresentato per tanti anni il popolo trentino e partecipato alle vicende di questa nostra nazione che, malgrado tutto, volle avere la rappresentanza, e concorde. Quanti avevano caro l’ideale della solidarietà nostra, opposta alla compagine di nazioni avverse, vedranno con rammarico principiare oggi l’opera della dissoluzione, che continuerà, è facile il prevederlo, ad allargare il suo campo. Il club italiano rappresentava degli ideali, è vero, non la situazione reale, l’Unione doveva essere semplicemente nazionale, non religiosa, non economica. Ma proprio nel campo nazionale gli interessi erano tutt’altro che congruenti. L’Unione parlamentare italiana era un esercito compatto in tempo di pace, ma quando suonava l’ora della battaglia, un esercito senza piani e senza capitano, con diverso nemico sulla fronte, tanto che o si voleva mantenere l’unione e allora non si dava battaglia o si dichiarava la guerra e allora conveniva dividersi, perché il nemico degli uni non era il nemico degli altri, e spesso il primo era in lotta col secondo. A questo, oltre anche all’inettitudine personale di certi rappresentanti, risale certo quello stato d’inerzia deplorato da noi trentini specialmente, e vi risale anche in parte quella mancanza di combattività condannata spesso dall’opinione pubblica. Tuttavia, se vi fu una questione in cui parve dovesse manifestarsi la vantata solidarietà degli italiani, fu dessa il problema universitario, la cui soluzione parvero volere e designare unanimemente e trentini e adriatici. Parve, dicemmo, che la realtà è qui a dimostrare il contrario. Anzitutto si disse unanimemente: Trieste! Poi quando opposizioni fortissime e decisive furono manifeste, tanto i trentini che gli adriatici si occuparono primieramente della essenza più che delle circostanze concomitanti, e dichiararono unanimemente, come abbiamo dimostrato con documenti irrefragabili, di volere salvare le cattedre parallele, anche se la sede non avesse ad essere Trieste, ma un’altra città del litorale o del Trentino. Questa unanimità, se fosse stata sincera, avrebbe portato ottimi frutti, anche dopo la presentazione del progetto di Rovereto. Il Ministro dell’istruzione aveva dichiarato in pieno Parlamento che non s’opporrebbe ad una facoltà con la sede a Trento. Che occasione più bella si poteva trovare per far opera di solidarietà nazionale? Gli adriatici non avevano che a restar fedeli alle loro esplicite dichiarazioni, non avevano che a ricordarsi che unito al nome di Trieste si è sempre pronunciato quello della sorella Trento, per unirsi ai deputati trentini. I trentini erano sempre rimasti fedeli alla consegna, avevano lavorato più di ogni altro per l’ottenimento di un’università; qual cosa più giusta e più naturale che gli adriatici si dichiarassero, dopo caduta Trieste, per Trento? Non fu così: gelosie locali, mene partigiane, debolezza di incoscienti distrussero il bel sogno che poteva divenire realtà, nella cui attuazione avevano sperato tutti, non solo noi, fedeli alla nostra parola di ieri, ma anche coloro che oggi la rinnegano. Lo sappiamo: quei trentini che, dentro di loro, parteggiano per la soluzione da noi vagheggiata e che pure così pubblicamente fanno i «nullisti», si scusano col dire di voler salvare lunione morale del paese. Si vuole dire salvarci da una lotta fratricida fra trentini e roveretani. Ma, messo anche da parte che il pericolo di questa lotta è artificialmente esagerato – un risentimento momentaneo, è naturale, pensare a una lotta diuturna, è fare un’offesa grandissima alla città del Leno – le maggioranze si trovano sempre contro delle minoranze, e nel nostro caso la maggioranza del nostro paese è senza altro per Trento, e per Rovereto v’è tutt’al più una minoranza esigua. Ma havvi una considerazione ancor più grave. Se è vero che l’antagonismo di Rovereto contro Trento è così decisivo da frustrare speranze tanto care oh! allora è vero che il Trentino non esiste, è vero che speriamo invano in un’autonomia nazionale, perché al governo basterebbe provocare una divergenza di sede per mettere noi nella necessità di respingere tutto. O che siamo in grado di ottenere cosa o che siamo condannati all’eterno nulla. Queste le considerazioni che s’aggiunsero ai doveri di coerenza politica per provocare l’uscita dal club italiano degli onorevoli dr. Conci e mons. Delugan. Questo passo essi hanno fatto colla piena coscienza della gravità del momento, ma anche con la certezza del plauso degli elettori e della maggioranza del paese. Il popolo che li ha visti sempre fedeli a lui ed ai suoi ideali ricambierà loro la fedeltà. L’ora che corre è gravida d’avvenimenti per il nostro piccolo paese. L’on. dr. Conci e l’on. mons. Delugan, che combatté per lung’anni sulla breccia di Fassa, non hanno bisogno di difese né di fare appelli roboanti. Ma gli elettori spontaneamente saranno con loro fino all’ottenimento della facoltà provvisoria a Trento. Lieti che le responsabilità siano divise, e che i nostri deputati marcino sulla via maestra, noi non abbiamo che un monito da fare: che il popolo si organizzi compatto nell’Unione politica popolare e che alle agitazioni che verranno si propongano come programma le situazioni chiare e il motto da noi energicamente voluto: «Ognuno per la sua via». 