[Sia Togliatti che Brosio avevano rivolto un appello a tutti i partiti per appoggiare il governo Bonomi ad evitare la crisi, soprattutto al Partito socialista e al Partito d’azione]. Non ha molto da dire perché la posizione dei democratici cristiani è stata quanto mai chiara. [Nenni chiedeva a De Gasperi di chiarire la sua posizione nei confronti di un governo a tre, con l’esclusione di socialcomunisti e del Partito d’azione]. In politica non si va avanti per ipotesi. Ormai su Bonomi c’è l’adesione di quattro partiti ed è inutile pensare più all’ipotesi di tre. [Nenni replicava che l’adesione di Togliatti aveva di fatto seguito la disponibilità dei democristiani ad andare ad un governo a tre]. Questi sono affari di Togliatti. [Nenni e Lussu dichiaravano di essere disposti ad accettare qualsiasi uomo purché non si trattasse di Bonomi. Avanzavano così l’ipotesi della candidatura di De Gasperi o di Ruini]. Risponde per quanto riguarda il suo nome. Sino a che Bonomi ha la possibilità di condurre avanti l’incarico, lui non consentirà mai che venga messa in discussione la sua candidatura. [Nenni affermava che se gli altri partiti fossero stati disposti a sfiduciare Bonomi, lui lo avrebbe fatto]. No: riconosce le debolezze e le insufficienze del governo passato ma né lui né il proprio partito hanno mai fatto discussione sulla persona del presidente. Bonomi ha forse fatto l’errore formale dell’apertura della crisi; ma egli credeva di avere immediato l’incarico e che quindi non sarebbe stato possibile di riaprire in questa circostanza la discussione sui problemi istituzionali. E come potrebbe ritirare l’appoggio a Bonomi ora che questi è sostenuto anche da un altro partito e cioè da quello comunista? [Togliatti riconosceva che non era mai esistita una maggioranza contro Bonomi e sosteneva l’inopportunità di sollevare nuovamente la questione istituzionale, rivolgendosi a Lussu e Nenni]. È persuaso che un governo insieme ai socialisti sarebbe augurabile; ma un governo in cui sono rappresentate le tre grandi correnti: liberale, democratica cristiana e comunista, rappresenta una situazione di equilibrio migliore di quella del governo a sei. Noi daremo la prova che le vostre prevenzioni (rivolto a Nenni e Lussu) erano errate e tra qualche settimana voi dovrete lealmente riconoscerlo . 