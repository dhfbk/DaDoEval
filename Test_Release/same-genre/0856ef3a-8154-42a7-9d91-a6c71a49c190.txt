Telegramma ministeriale n° 9671/C. Il rinvio di una settimana per prevista riunione rappresentanti governi per compilazione questionari può permettere nuovo utile scambio di idee con Francia allo scopo facilitare avvicinamento tesi che fino a questo momento sono apparse in contrasto circa estensione da dare a questionari stessi. Da parte nostra comprendiamo talune perplessità e diffidenze francesi causate anche da motivi politici, ma riteniamo d’altra parte che non si possa retrocedere da posizione chiaramente raggiunta in decisione comune presa al Lussemburgo allorché i sei Paesi definirono esattamente compito da affidare ad Assemblea ad hoc. Questa Assemblea dovrà provvedere a formazione di una bozza di trattato per creazione della Comunità Politica Europea. Circa organi, pensiamo quindi che questionari non debbono limitarsi, come invece indica progetto francese, a sola formazione et competenza della futura Assemblea ma dovranno estendersi invece anche a poteri esecutivo giudiziario come indicato, ad esempio, nel progetto tedesco. Per raggiungimento di un’intesa, non escludiamo possibilità di una presentazione a carattere progressivo e non vogliamo porre i Francesi oggi dinanzi ad una alternativa ma non intendiamo naturalmente ritornare a posizioni di 5 mesi fa. Prego V.E. adoperarsi in tal senso informandone Cavalletti che da Bruxelles deve avere oggi raggiunto Parigi. 