I segni della rinascita di Bari – e il presidente del Consiglio ha ricordato la sua prima visita, avvenuta oltre cinque anni or sono quando l’economia del paese e della regione era ancora in condizioni molto precarie – sono visibili e testimoniano dello sforzo compiuto dall’Amministrazione comunale, alla quale il governo ha dato il suo appoggio in questo quinquennio. L’on. De Gasperi ha detto che la fiera del Levante, le opere compiute e in corso di realizzazione nel porto, al Politecnico, per le strade e per i lavori pubblici in genere, per l’edilizia, la ripresa dell’Università che oggi è la quarta d’Italia, sono la risposta più evidente a coloro che non volevano credere alla rinascita della nostra economia e che oggi non vogliono rendersi conto dell’evidenza dei fatti. L’on. De Gasperi – prendendo spunto da tesi politiche sostenute da oratori dell’opposizione – ha quindi affrontato il tema generale della campagna elettorale. A proposito di recenti affermazioni dell’on. Nenni, egli ha detto tra l’altro: Nenni ha aspettato e aspetta la giornata buona per presentarsi come salvatore della democrazia, dopo averla messa in pericolo . La sua alleanza con i comunisti ha determinato una forte reazione a destra, perché ha suscitato allarme. Di ciò l’on. Nenni porta la responsabilità. Egli non deve illudersi. In Italia non si ripeterà la situazione spagnola del 1931, quando – dopo i risultati di elezioni amministrative – il re fu costretto a fuggire. I problemi politici saranno da noi esaminati nella sede adatta quando, cioè, si faranno le elezioni politiche. E Nenni allora dovrà dire chiaramente qual è la sua posizione: se egli sta con la democrazia non può stare con i comunisti. Ricordi che quando Saragat si pose contro il comunismo, compì un grande atto di coraggio, del quale è doveroso rendergli merito. Cosa ha fatto il governo? L’on. De Gasperi ha ricordato ai cittadini di Bari di non aver mai parlato di miracoli e di avere sempre riconosciuto che resta molto da fare, perché i mezzi sono limitati, il tempo è limitato e si è partiti quasi da zero. Ma è doveroso riconoscere che qualcosa si è fatto, che esiste un programma da realizzare, parte del quale è in corso di esecuzione e che sarà attuato. Tra i compiti del governo l’on. De Gasperi ha fermato la sua attenzione sullo sforzo che si compie per superare l’innegabile squilibrio economico esistente tra il Meridione e il Settentrione d’Italia e più precisamente tra le condizioni esistenti nel Meridione e quelle esistenti nel Settentrione. Ma il confronto non va fatto tra Sud e Nord, ma tra il Sud del 1945 e quello di oggi. Una grande espressione di questa azione è specialmente nella Cassa del Mezzogiorno, la quale votata dal Parlamento, impegna non solo questo governo, ma anche i governi che verranno. Prima di ricordare le realizzazioni della Cassa del Mezzogiorno nelle Puglie, l’on. De Gasperi ha rilevato che nel Meridione l’indice della mortalità infantile è in netta diminuzione nel dopoguerra e che dall’84% degli analfabeti nel 1871 si è giunti nel 1948 al 22%. Le scuole popolari, elementari, i corsi per adulti hanno consentito un miglioramento delle condizioni ambientali. La riforma fondiaria, rendendo i braccianti piccoli proprietari, non è una semplice distribuzione di terra, ma un tentativo di trasformazione sociale di importanza particolare: essa è una legge di giustizia, attuata in modo che l’assistenza al lavoratore divenuto piccolo proprietario si esprima nella fornitura di trattori, di attrezzi, nell’opera di bonifica, nella costruzione di case. Duecentocinquanta abitazioni sono state già appaltate nel territorio dell’Ente Riforma per le Puglie, la Lucania e il Molise. Anche il problema dei «sassi» di Matera è in via di soluzione, con l’applicazione della legge approvata dopo il viaggio che egli compì in Lucania nel ’50. Ma il problema del Mezzogiorno non può essere risolto con improvvisazioni. Del «problema del Mezzogiorno» si è sempre parlato e scritto, ma nessun governo dall’unità d’Italia lo aveva affrontato come ha fatto l’attuale governo. Il presidente del Consiglio ha ricordato che, dal 1948 ad oggi, sono stati appaltati nel Meridione lavori per complessivi 302 miliardi e 824 milioni. Di essi, la Cassa del Mezzogiorno ha appaltato nelle Puglie lavori interessanti 1.149 opere per 22 miliardi e 953 milioni. La spesa complessiva prevista in un decennio per le Puglie dalla Cassa del Mezzogiorno ammonta a complessivi 177 miliardi. Si è detto che il regime fascista era il regime dell’asfalto e noi non neghiamo quel che esso ha fatto nel campo delle opere pubbliche; ma ricordiamo che il fascismo ha speso in media per lavori pubblici, dal ’23/24 al ’38/39, 1.720 milioni l’anno che, rapportati al valore attuale, rappresentano 96 miliardi all’anno; ora il governo democratico ha stanziato negli ultimi quattro anni 696 miliardi e 903 milioni, con una media di 176 miliardi l’anno. Non vengano a dirci, questi signori del passato, che non facciamo nulla: dicano pure che loro hanno fatto, ma noi abbiamo il diritto di dire che abbiamo fatto di più. De Marsanich dice che noi abbiamo ricostruito ponti, ferrovie, strade, ma che non abbiamo ricostruito l’unità morale, superando i conflitti tra Nord e Sud; abbiamo cercato di unire tutti nel senso della patria e dello Stato legale; abbiamo soprattutto ricostruito la speranza di questo popolo in una democrazia dove non c’è nessuno che imponga la volontà di un uomo; e abbiamo lavorato per la concordia nazionale. Dopo aver ricordato i concreti provvedimenti presi in favore dei combattenti di Salò e degli appartenenti alla MVSN, l’on. De Gasperi ha osservato che i neofascisti non vogliono assumere la pesante responsabilità della guerra; ora fino ad oggi noi ci siamo preoccupati dell’avvenire, abbiamo voluto rifare quello che era stato distrutto, portare la pace dove la guerra era passata, ma i fascisti ci hanno costretti alla polemica accusando – proprio loro – noi che abbiamo dovuto sanare tante dolorose ferite. Il presidente del Consiglio ha poi ricordato le nefaste conseguenze della guerra, guerra non sentita dal popolo e non giustificata da alcun interesse italiano, guerra che costò la vita di tanti nostri giovani, i quali combatterono con disciplina e servirono il loro paese anche se non persuasi della bontà della causa: essi sono morti per l’Italia e alla loro memoria noi ci inchiniamo! A questo punto l’on. De Gasperi ha invitato a leggere il libro di Graziani , nel quale sono riportate le parole del gen. Carboni. Da esso si apprende che Mussolini si lasciò indurre alla guerra da una descrizione fattagli dal col. Bodini dello Stato maggiore della GIL, il quale dopo quattro giorni di permanenza in Germania aveva predetto l’inevitabile successo dei tedeschi . Leggete quelle pagine ed io vi invito a leggerle non perché siamo venuti qui a fare il processo al passato, ma perché abbiamo il diritto di dire ai neofascisti: voi siete gli ultimi a poter muovere rimproveri a noi, che abbiamo fatto e facciamo ogni sforzo per la pacificazione. Si ignorano tutti i provvedimenti che abbiamo preso per la pacificazione, si ignorano le amnistie, gli indulti, le grazie concesse. E si noti che noi siamo andati al governo nel giugno del ’44. Presidente del Consiglio era Bonomi ed io facevo parte del gabinetto quando fummo chiamati dal Luogotenente a Napoli e questa fu la parola d’ordine, questo fu il pensiero espresso dal Luogotenente: il primo dovere che si pone dinanzi è quello di cacciare dall’Italia i tedeschi e di punire quegli italiani traviati che persistono a rimanere con il nemico e che hanno ormai assunto di fronte alla coscienza del paese il carattere di traditori della patria. Questo era il pensiero del Luogotenente, ma noi lo abbiamo applicato con moltissima moderazione. Ora, come fanno i monarchici ad allearsi ai neofascisti del Movimento sociale? Dopo aver sottolineato quanto siano ridicole le accuse di persecuzione mosse al governo democratico proprio da coloro che si proclamano eredi del regime fascista, che per 20 anni impedì agli italiani ogni manifestazione di libertà, l’on. De Gasperi si è chiesto come mai i monarchici possano andare d’accordo con gli eredi della Repubblica di Salò, con quell’Almirante che era capo di gabinetto alla Cultura popolare a Salò, cioè di un governo che pubblicò contro Casa Savoia il maggior numero di opuscoli e pubblicazioni calunniose che mai siano state scritte. E lo stesso Mussolini non ha risparmiato ingiurie contro i rappresentanti della Casa Savoia. Gli amici monarchici prima di fare il patto con il Msi, hanno forse chiesto ad Almirante ed ai suoi seguaci che recitassero il mea culpa sul passato? Hanno forse mandato prima un telegramma a Cascais per chiedere il consenso di Umberto? Certamente no e allora è chiaro che i monarchici si trovano in cattiva compagnia. Oggi, del resto, non si tratta di nominare il re: noi non domandiamo ai monarchici di rinnegare i loro sentimenti, diciamo loro soltanto di essere uomini pratici, coscienziosi e di sentire la responsabilità delle amministrazioni che sono chiamati a eleggere. So bene che ci si accusa di essere un governo asservito agli americani e si dice che siamo incapaci di difendere con fierezza e dignità la nazione; questo dopo che siamo riusciti a portare l’Italia alla pari con le altre nazioni. Il presidente del Consiglio ha ricordato a tal proposito l’asservimento dell’Italia fascista alla Germana nazista e come dopo il 25 luglio ci fu una vera e propria fuga di tutti i gerarchi fascisti verso la Germania. Noi abbiamo dovuto lavorare anni e anni per salvare l’Alto Adige, per salvare Trieste; e lavoreremo ancora. Noi lavoriamo con fede, con tenacia e prudenza perché non possiamo parlare di settanta o ottanta divisioni, di quelle divisioni che sbandierava Mussolini. Noi non possiamo fare i pazzi. Ma abbiamo degli alleati, abbiamo un programma di sicurezza e lo difendiamo con dignità! A questo punto – come esempio delle condizioni di servilismo alle quali si era ridotta la Repubblica sociale nei confronti dei tedeschi – l’on. De Gasperi ha citato una lettera di Mussolini del 30 aprile ’44 nella quale – lamentandosi di un’operazione militare tedesca diretta a prelevare indumenti e viveri dal Ministero dell’Interno – Mussolini scriveva all’ambasciatore tedesco: «bastava chiederlo. Il governo fascista non ha sollevato obiezioni quando si è trattato di consegnarvi le riserve della Banca d’Italia e non ne avrebbe certo fatte per la paccottiglia di indumenti e viveri sistemati nei magazzini del Ministero dell’Interno». Così Mussolini manifestava il suo asservimento brutale. Oltretutto il governo fascista ha consegnato ai tedeschi anche 96 tonnellate d’oro, riserva della Banca d’Italia. Quest’oro costituiva una garanzia per la nostra moneta, che poi solo a prezzo di grandi sforzi, arrestando l’inflazione, ha potuto mantenere il suo valore. Poiché mi si accusa di leggerezza e di incapacità, ricordo con angoscia il momento che ho attraversato quando, dopo avere a lungo riflettuto, mi sono convinto che era necessario da una parte abbandonare i comunisti e dall’altra introdurre nel governo uomini che fossero amministratori rigorosi. Fu allora che Luigi Einaudi assunse il Ministero del Bilancio. Il popolo italiano sente ormai come la sua salvezza sia nella pace e nell’alleanza con i popoli liberi; la futura generazione sarà più sicura di quanto non lo siamo noi, giacchè noi lavoriamo per i nostri figli, per i nostri nipoti, per l’Italia, per il bene del nostro paese. Il popolo italiano sente che la salvezza è nella pace, nella sicurezza, nell’amicizia e nella collaborazione con le nazioni democratiche. 