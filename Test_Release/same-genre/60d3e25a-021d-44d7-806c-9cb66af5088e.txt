L’evacuazione Si sapeva a Trento nel maggio 1915 che la città perché dichiarata «Fortezza», in base al piano di guerra contro l’Italia avrebbe dovuto venire «evacuata», ma non si prevedeva l’ampiezza del provvedimento che sarebbe stato preso dal Comando militare e si ignorava poi affatto che l’«evacuazione» dovesse estendersi a quasi tutti i paesi a mezzogiorno e a oriente di Trento, ossia a quasi un terzo del Trentino . Alla vigilia della Pentecoste si venne a sapere in città, con generale sbigottimento, che alla Stazione, la quale era occupata militarmente e chiusa al pubblico, passavano a ogni ora treni di profughi provenienti dal Trentino meridionale. Le autorità borghesi rimaste in città, facendosi interpreti dell’ansia di tutti, offrirono l’opera loro per regolare e rendere meno disastrosa questa valanga migratoria e per deliberazione dell’amministrazione di Trento il vicepodestà, avv. Menestrina , e chi scrive, venivano incaricati di portarsi a Salisburgo dove, a quanto riferivano gli organi militari, si faceva lo «smistamento» (era il termine, che si applicava a questo materiale umano) dei profughi, per assegnarli alle varie province interne dell’Austria. I due delegati però arrivarono soltanto fino ad Innsbruck, ove la sera del 24 furono accolti freddissimamente dal luogotenente conte Toggenburg , che consigliò loro di non proseguire e all’avv. Menestrina comunicò anzi la notizia dello scioglimento del Consiglio comunale di Trento e quindi il suo richiamo al servizio militare. Il Toggenburg, di solito cortesissimo, si dimostrò in quell’incontro di una strana rudezza. Evidentemente egli conosceva già la notizia della dichiarazione di guerra dell’Italia, che un’ora dopo provocava nella capitale d’Innsbruck uno scoppio d’ira e di imprecazioni. I due delegati compresero che non c’era più nulla da fare e ripassarono il Brennero. D’allora in poi i treni si susseguirono con un crescendo spaventoso e nessuno poteva accompagnare i profughi, eccetto i sacerdoti delle singole località evacuate. Il viaggio fu disastroso: a Bolzano i treni venivano arrestati e se ne tiravan fuori tutti gli uomini dai 14 anni in su, che venivano strappati fra strilli, pianti e proteste alle loro famiglie e mandati al fronte, a lavorare nelle trincee. A Salisburgo, in attesa che la famosa Commissione di perlustrazione assolvesse il suo compito di assegnare agli arrivati una dimora nelle Provincie interne dell’Austria, i profughi dovettero passare notti terribili all’aperto o in una luridissima tettoia di mattoni. Il disordine era spaventoso, lo smistamento dei treni avveniva in modo che i profughi dello stesso paese si trovavano divisi, anzi i membri della stessa famiglia venivano trasportati in Provincie diverse, così che per tre e quattro mesi durò l’affannosa ricerca delle famiglie, alcune delle quali non si ritrovarono assieme che molto più tardi. Così furono cacciati i profughi trentini e gli italiani in genere nelle provincie interne della monarchia: 1405 in Boemia, 19.717 in Moravia, 12.956 nell’Austria inferiore, 12.317 nell’Austria superiore, 20.000 in Stiria, 2000 nel Salisburghese e alcune migliaia in 13 comitati dell’Ungheria. A questa massa di «evacuati», internati coi trasporti ufficiali, molti altri seguirono a proprie spese, per evitare le sevizie dell’autorità militare o prevenire il trasporto forzoso; se ne aggiunsero così circa 6000 nelle vallate settentrionali del Trentino, 7500 nelle regioni tedesche del Tirolo e 30.000 circa, frammisti agli sloveni, nella Carniola. Il Governo non si fidava dei profughi, voleva tener assolutamente libera la zona delle retrovie e perciò negava qualsiasi sussidio a chi voleva rimanervi. Appena nel 1917 si ottenne l’estensione del pagamento del sussidio a quelle migliaia di profughi ch’erano rimasti nelle retrovie, così che in quest’epoca molti che prima avevano per orgoglio respinto il sussidio governativo, esauriti i loro risparmi o il capitale portato seco nell’esilio, furono costretti dalla fame a ricorrervi. Il numero dei sussidiati, che nell’aprile del 1917 era di 86.491, si mantenne nel luglio 1917 a 83.938; nonostante i numerosi rimpatri che avvenivano nel Litorale, crebbe poi nel settembre a 99.871, nell’ottobre a 104.842, nel novembre a 108.140, nel dicembre a 114.383 e nel febbraio 1918 a 114.515. Il sussidio era fissato da principio in 80 cent, per adulti e 60 cent, per bambini, venne poi eguagliato a 90 cent, per persona e poco dopo a 1 Cor. al giorno. A ogni profugo che domandava il sussidio veniva assegnato d’ufficio il Comune di dimora; trasferimenti da un Comune all’altro venivano concessi solo in casi del tutto eccezionali, e fu questa una delle cause per cui i membri d’una stessa famiglia una volta disgiunti poterono riunirsi solo dopo parecchi mesi e forse avrebbero dovuto attendere ancor più, se i profughi italiani, per una sana particolarità del loro carattere nazionale, non avessero cercato tutti i mezzi di eludere le norme governative ed approfittare della disorganizzazione che regnava in tutti i servizi. Talora però il tentativo di abbandonare un Comune per trasferirsi in un altro portò loro gravi conseguenze; il Governo negò in tal caso il sussidio per parecchi mesi; cedendo alla fine solo dopo ripetuto intervento dei Comitati per i profughi o rinnovando l’assegno solo a condizione che il profugo rifacesse il suo cammino e ritornasse alla primitiva dimora. Il linguaggio ufficiale per distinguerli dagli internati politici di Katzenau o di altri accampamenti del genere, li chiamava Flüchtlinge (profughi), ma in realtà erano anch’essi, internati, per quanto d’una categoria meno rigida; e n’è prova la circolare segreta del capitano distrettuale di Lilienfeld, pubblicata al Parlamento dai deputati italiani, nella quale si avvertivano i sindaci del distretto che i profughi italiani erano tutti gente sospetta e che quindi conveniva tenerli d’occhio ed impedir loro di muoversi liberamente da un paese all’altro. Ciò non bastava all’oculata polizia austriaca e all’autorità militare, la quale diede ordine che si costruissero dei grandi baraccamenti e che i profughi vi venissero rinchiusi. Nessun argomento di carattere economico e sociale valse a distogliere il Governo da questo insano progetto e benché l’aggravarsi delle condizioni d’approvvigionamento nelle grandi città parlasse già chiaro contro qualsiasi nuovo agglomeramento di persone e consigliasse di tenere i profughi dispersi per la campagna, accanto ai produttori agricoli, nell’autunno e nell’inverno del 1915 e nel 1916 il Governo aveva condotto a termine gli accampamenti di Leibnitz, Mitterndorf, Pottendorf e Braunau e vi rinchiuse buona parte dei profughi. Solo la impossibilità tecnica e più tardi il sopravvenire dell’era parlamentare impedirono che questa azione di concentramento negli accampamenti fosse completa. Nei baraccamenti i profughi vivevano totalmente segregati dal mondo civile. Non si poteva entrare in un accampamento senza uno speciale permesso del Ministero degli Interni e i deputati stessi dovevano di volta in volta chiedere tale concessione per una fugace visita ai loro connazionali. Triste fama in tale riguardo aveva specialmente l’accampamento di Mitterndorf, ove per evitare che i profughi uscissero dal campo e si recassero alla vicina capitale a chiedere soccorso al Comitato profughi, fu proibito alla stazione ferroviaria di distribuire loro i biglietti, fu introdotta una particolare e severa censura delle lettere oltre la censura generale, censura che sequestrava le lettere dei profughi dirette ai deputati o al Comitato di soccorso in Vienna e le mandava all’autorità militare, la quale puniva tali reati con riduzione di cibo, con più severe misure di internamento e nei casi più gravi con trasloco in appositi campi di disciplina, come quello di Enzensdorf presso Vienna, ove la vita era ancor più tormentata e l’amministrazione completamente in mano di soldatacci. In complesso si può affermare senza tema di smentite che il trattamento dei profughi in questo periodo fu pessimo. Le circolari ufficiali del Governo raccomandavano buon trattamento, ma è evidente che accanto ad esse esistevano le circolari segrete, le quali accentuavano soprattutto la necessita di sorvegliare questi cittadini malfidi dell’Austria poliglotta e che queste seconde avevano sul contegno delle autorità locali maggior influsso delle prime. Una sventura fu anche che i profughi del Mezzogiorno erano stati preceduti dai settecentomila profughi della Galizia, la maggior parte dei quali e per i loro costumi e per le loro qualità negative di nazione e di razza (ebrei galiziani) erano cordialmente antipatici alle popolazioni. Così la parola «profugo» era divenuta sinonimo di uomo sporco, pigro, inerte, speculatore, strozzino; solo lentamente e col passar dei mesi gli italiani riuscirono a sgombrare il terreno da questi pregiudizi e creare attorno a sé una fama migliore, tanto che in ultimo vi furono dei Comuni i quali pregavano le autorità d’assegnar loro invece che cento profughi galiziani duecento ed anche più italiani. Le provvidenze per i profughi Fino alla riapertura del Parlamento i profughi erano completamente in balia delle autorità politiche distrettuali, le quali potevano disporre in loro riguardo senz’alcun freno né di legge né di superiori e senz’alcuna direttiva precisa delle autorità centrali. Fu appena nel maggio 1917 che, riaperto il Parlamento, i deputati italiani presentarono una proposta tendente a ottenere che la posizione dei profughi e i loro diritti di fronte allo Stato venissero regolati per legge. Ai 12 giugno in base alla stessa proposta il Parlamento deliberava di nominare un Comitato parlamentare dei profughi. Questo Comitato riuscì costituito in maggioranza di deputati favorevoli ai profughi italiani, perché rappresentante in genere le nazioni colpite dall’evacuazione, come i polacchi, i ruteni, i rumeni, gli ebrei e gli sloveni; fu perciò che nella Commissione si riuscì a votare un progetto di legge il quale garantiva l’emancipazione civile dei profughi. Il profugo aveva diritto a una sovvenzione e se ne precisava l’ammontare, aveva libertà di dimora potendo scegliere fra un baraccamento o una libera colonia; gli accampamenti dovevano venir organizzati in modo da concedere ai profughi una rappresentanza, se non eguale almeno analoga a quella dei nostri Comuni: in fine la legge riparava un grave torto fatto finora ai profughi, cioè stabiliva ch’essi, in quanto avessero diritto al sussidio militare, lo dovessero percepire anche se contemporaneamente erano sussidiati quali profughi. Nella discussione alla Camera chi scrive fu l’oratore generale ; egli rilevava che l’errore fondamentale dell’azione svolta fin allora – e più che errore si sarebbe dovuto dire delitto – consisteva nel fatto che i profughi anche nei luoghi di nuova residenza, pur non essendo internati, venivano accompagnati e perseguitati dallo stesso spirito che ne aveva causata l’evacuazione. «Si può affermare, dicevo, che almeno settanta per cento degli evacuati vennero esiliati per ragioni politiche: di qui il sistema orribile delle evacuazioni, sistema il quale venne esacerbato dalla circostanza che l’autorità impedì a forza che qualsiasi membro della società colta prestasse la propria opera per attenuare il disastro, internando, confinando, esiliando le persone direttive del paese. Il Governo creò attorno ai profughi l’isolamento, e noi pensiamo con angoscia a quello che sarebbe avvenuto, se i nostri sacerdoti, seguendo l’indirizzo del loro Vescovo, non si fossero gettati nei treni che partivano e non avessero condiviso cogli evacuati le sofferenze della vita e le terribili angustie dei primi giorni dell’esilio, in cui le autorità anche se ne avessero avuto la volontà, erano impotenti a metter ordine». Questo stesso spirito di persecuzione politica creò i campi di concentrazione. Già nell’estate del 1915 l’oratore e i suoi colleghi, resero attento il Governo dell’errore economico che si commetteva promovendo dei grandi concentramenti di consumatori proprio nel momento che tutti gli articoli di consumo avevano la tendenza contraria alla concentrazione. Ma si rispondeva che «altri motivi imponevano gli accampamenti». Questi altri motivi erano il sospetto e la persecuzione politica, per cui gli accampamenti non divennero concentrazioni di uomini liberi, ma «luoghi ove non eravi che un comandante e dei comandati, senza che per questi vi fosse alcuna possibilità di ricorrere all’autorità superiore». E qui ricordavo che fin negli ultimi tempi il Governo aveva proibito la costituzione di Comitati di beneficenza e di consulenza fra i profughi e che se qualcuno negli accampamenti, prete o maestro che fosse, s’azzardò a levare la voce, venne improvvisamente allontanato e confinato altrove. Per la stessa ragione si ebbe la massima cura di tener lontani dagli accampamenti i deputati e i rappresentanti legali. Un membro della Giunta tirolese dovette aspettare a Vienna due giorni prima di ottenere il permesso di visitare l’accampamento di Mitterndorf. «La legge, conclusi, vuole restituire ai profughi il loro diritto di cittadini, creare loro una difesa contro i soprusi dell’arbitrio e dell’assolutismo». Il progetto venne accolto dalla Camera, ma il Governo dichiarò di opporsi e fece valere la sua opposizione nel Senato, che rimandò il progetto alla Camera con alcune modificazioni. E qui, finalmente, dopo lunghe e nuove insistenze, la legge veniva nella sua parte sostanziale approvata il 30 novembre 1917 ed entrò in vigore il 1° gennaio 1918, portando un miglioramento notevole, e solo ad essa si deve se i profughi poterono sopportare senza soccombere l’ultimo anno del loro esilio che per l’inasprirsi della crisi economica fu tuttavia il più duro, perché li costrinse ad una lotta cotidiana colla fame. L’opera d’assistenza Come abbiamo accennato, l’opera d’assistenza, nei primi mesi, che furono i più terribili, gravò tutta sulle spalle dei sacerdoti, che spontaneamente in quest’epoca condivisero coi profughi lo stesso giaciglio e lo stesso cibo, le stesse sofferenze e le stesse ansie, furono i loro patrocinatori, i loro interpreti, i loro consulenti, i loro segretari. Quanto fosse faticoso il compito loro si può dedurre dalla statistica, la quale riferisce che nel 1918 in Boemia si avevano 731 colonie con 16.390 profughi, i quali tutti erano affidati alla cura di 33 sacerdoti trentini, in Moravia si avevano 772 colonie con 18.622 profughi affidati a 31 sacerdoti. Certe colonie distavano dalla sede del prete più di otto ore a piedi e fino a tre ore in ferrovia, così che questi curati di campagna avvezzi a non uscir mai dal ristretto orizzonte del loro paesello, si videro d’un tratto ricondotti ai sistemi apostolici dei primi tempi, costretti a girare tutte le settimane di paese in paese a distribuire conforti, a raccogliere lagni, a trasmettere petizioni. E chi ha assistito al giungere di uno di questi preti profughi nei paeselli della Boemia e li ha visti capitare innanzi alla chiesa per lo più chiusa d’un villaggio czeco o tedesco, affiggervi un piccolo biglietto in italiano che convocava i profughi, e li ha visti poi dopo poche ore circondati da uno stuolo dei nostri, accorsi da un raggio di parecchi chilometri, salutati ed applauditi, come i messi della patria lontana, non può pensare a queste scene senza un sentimento di profonda commozione. Alcuni di questi preti, che ebbero la lingua troppo tagliente e non seppero trattenere lo sdegno per certe vessazioni, vennero internati o condannati, e la maggior parte nei rapporti dei capitani distrettuali erano descritti come sobillatori dei profughi, i quali, lasciati a sé, sarebbero stati «buona gente». Due morirono sulla breccia, in esilio. Più tardi anche il Governo s’accorse dell’opera preziosa e disinteressata di questi curatori dei profughi – «Flüchtlingseelsorger» era il nome che in terra d’esilio eguagliava tutti e decani e parroci e professori del Collegio vescovile e cappellani – e concesso loro un’aggiunta, oltre la congrua, perché potessero pagarsi le spese di viaggio, non senza tenerli però in attenta sorveglianza e soggezione, colla minaccia ripetutamente espressa di levarli di mezzo dai loro parrocchiani e di trasportarli in un accampamento. Accanto ai preti meritano speciale menzione non pochi maestri e maestre, che divennero loro collaboratori e segretari nei Comitati locali, costituiti per ordine del Governo. Alla fine del 1917 erano state erette per i profughi 140 scuole italiane con 16.000 scolari delle quali 48 in Boemia, 64 in Moravia, 6 a Salisburgo, 12 nella Stiria e le altre nell’Austria Superiore e Inferiore. Erano questi comitati una figliazione del Comitato centrale di Vienna, presieduto dal barone Beck , già presidente del Consiglio dei Ministri, Comitato che per le persone che lo dirigevano e per la gelosa cura del Governo, fu nel primo periodo un semplice ufficio di consulenza, il quale si limitava a trasmettere nelle forme più ossequiose i lagni dei profughi e a scusare dinanzi a questi tutte le mancanze dei provvedimenti governativi. Chiunque però volle in quel tempo prestare l’opera sua per i nostri esiliati dovette adattarsi a lavorare d’accordo con tale Comitato, ché il Governo escluse qualsiasi altro centro d’azione e concedette il permesso di visitare le colonie e gli accampamenti solo a coloro che ne erano legittimati dal Comitato stesso. Fu tuttavia opera buona quella di aver superate le antipatie che poteva destare un simile Comitato per dedicarsi a una pratica azione di soccorso. Lentamente anche i rappresentanti italiani ottennero di farsi valere, prima in un territorio determinato, che venne loro assegnato per l’ispezione, poi nel Comitato stesso, nello studio e nell’elaborazione di quelle proposte, che dovevano poi servire a creare mediante la legislazione la charta dei diritti dei profughi. Si deve senza dubbio ai delegati del Comitato se l’amministrazione degli accampamenti, ch’era prima affidata a società di speculatori, passò in regìa dello Stato col controllo dei profughi; se nell’accampamento di Mittterndorf, nel quale da principio soccombettero tanti bambini, vennero istituiti ospedali e ricoveri per gli infermi, ricreatori ed asili per i bambini e vennero istituite quelle industrie che diedero lavoro ai profughi; si deve a loro se vennero ottenuti miglioramenti nella costruzione delle baracche, nella distribuzione dei vestiti, e se in genere negli accampamenti a poco a poco il personale tedesco o ungherese venne sostituito da personale italiano. Popolare divenne soprattutto tra i profughi l’opera del «Segretariato Richiamati», costituito prima a Vienna come sezione del Segretariato fondato a Trento sotto lo stesso nome dell’Associazione universitaria cattolica trentina e trasferitosi poi negli uffici del Comitato stesso. Questo Segretariato, che divenne il centro di consulenza e di protezione per tutti i profughi italiani, pubblicava settimanalmente il «Bollettino dei profughi» , che fu in questo periodo tristissimo della nostra storia l’unico giornale, che pur dovendosi astenere da qualsiasi apprezzamento d’indole politica e dovendo uscire sotto l’oculata sorveglianza della Cancelleria d’Innsbruck era e si mantenne per i nostri profughi l’organo dell’antica solidarietà che li stringeva alla patria trentina. Al miglioramento delle condizioni dei profughi poté contribuire inoltre in maniera decisiva la propaganda fatta dai deputati intorno alla loro sorte. Basti ricordare qui ad esempio il caso di Wagna , ove l’uccisione d’un bambino goriziano per parte di un gendarme del campo provocò un’inchiesta e un vivace dibattito parlamentare, alla fine del quale i nostri deputati ottennero dal Parlamento che venisse sancita la norma, che gli accampamenti dovessero venir amministrati da impiegati di nazionalità italiana. Giustizia vuole che si ammetta che anche nel Ministero degli Interni – Dipartimento profughi – dal 1917 in poi entrò un nuovo spirito, il quale in parecchie occasioni collaborò volonterosamente col Parlamento, per riparare ove ancora si potesse, le gravi ingiustizie commesse sotto la pressione dell’autorità militare nel primo periodo. Ma era troppo tardi. Il peggioramento generale delle condizioni economiche rendeva vano ogni benevolo conato di qualche burocratico di cuore e di testa che vedendo avvicinarsi la catastrofe tentava con tutte le forze di arginarla. Nonostante gli sforzi dei Comitati per i profughi e delle amministrazioni degli accampamenti, la macchina ormai non agiva più: gli ordini dati da Vienna non trovavano né orecchi che li ascoltassero né braccia che li volessero eseguire. Innanzi allo spettro della fame anche quelle nazioni, come i czechi, che s’erano dimostrate più benevole ai nostri, si stringevano in un pauroso egoismo e i poveri esiliati tremavano già al pensiero del prossimo inverno; quando sonò anche per loro colla vittoria delle armi italiane lo squillo della liberazione. Lo spirito di rivolta invase anche gli accampamenti tenuti fin allora in soggezione dalla paura e dalla fame. Nell’accampamento di Braunau nell’Austria Superiore si costituiva un «Comitato nazionale», il quale avocava a sé l’amministrazione della città di legno e issava sulla baracca della Direzione il tricolore, al grido di «Viva l’Italia!». Il giorno dopo entrava nell’accampamento il comandante di un altro campo per i prigionieri di guerra, che si trovava a poca distanza, il colonnello Giuseppe Locurcio, accompagnato da una Commissione d’ufficiali italiani e annunziava alla presenza delle autorità politiche di assumere sotto la sua tutela i suoi concittadini redenti. Nessuno può descrivere le scene commoventi che si svolsero allora fra i soldati italiani, prigionieri essi stessi fino ieri, che venivano a liberare i profughi dal dominio straniero. D’allora in poi un ufficiale italiano si piantò, con un proprio distaccamento, nel campo e quanto avvenne a Braunau si ripeté più tardi negli altri accampamenti. Per incarico del Comando Supremo alla fine di novembre si recava in Austria una Commissione, allo scopo di regolare il rimpatrio dei profughi, garantito dall’armistizio di Villa Giusti, sotto la presidenza del colonnello di Stato Maggiore Invernizio, accompagnato dall’on. Malfatti e dallo scrivente. Passarono ancora lunghe settimane prima che il rimpatrio potesse essere compiuto: le difficoltà enormi dei trasporti e il disgregamento della Monarchia in piccoli Stati in lotta tra loro, ritardò quel ritorno che tutti, profughi, rimpatriati e Governo nazionale, avrebbero desiderato fosse stato rapidissimo. Ma già dopo la battaglia di Vittorio Veneto tutti i profughi, anche i più lontani, cominciavano a sentire sopra di sé la mano tutrice della Grande Patria vittoriosa, la quale mediante le missioni militari scaglionate sulle linee principali da Innsbruck fino in Polonia o indirettamente attraverso l’alleanza e la soggezione dei nuovi Stati, recava ai profughi largo aiuto materiale e altissimo conforto morale. Alcide Degasperi. 