Spero che un certo numero di italiani abbia seguito le discussioni della Camera dei comuni e quelle del parlamento francese, non tanto per consolarsi di avere nella presente crisi economica europea dei compagni di sventura, quanto per confermarsi nella convinzione che la crisi non è propria dell’Italia, ma è crisi internazionale. «È lo squilibrio fra i due continenti – ha dichiarato Attlee ai Comuni – che fa salire i prezzi». E Ramadier ha confermato che tutte le misure di pianificazione e tutti i blocchi sono insufficienti a salvare dall’inflazione, se non interviene un nuovo aiuto creditizio americano. Ecco perché, anche in Italia, il Consiglio dei ministri prima di deliberare sulle misure interne, preso atto con riconoscenza che fra poco arriveranno i primi bastimenti di carbone e di grano acquistato col dono dell’America, vincola come premessa indispensabile ad ogni definitivo risanamento un afflusso maggiore di merci e derrate dall’estero, il che vuol dire l’ottenimento di un prestito in dollari per poter continuare il pagamento del grano, del carbone e d’altre materie prime. Questo è il punto fondamentale, e che deve essere immediatamente risolto, sia interinalmente con prestiti di due istituti americani che hanno tali finalità quali la Export Import Bank e la Banca internazionale di ricostruzione, sia più organicamente e più sistematicamente nell’applicazione del piano Marshall. La domanda di ulteriori 100 milioni di dollari alla Banca di esportazione porterebbe ad avvicinarci al pareggio della bilancia commerciale, quella alla Banca internazionale ad assicurare la continuità della nostra ricostruzione. In quanto al primo prestito va rilevato che si tratta di denari che vengono dati contro la garanzia delle singole industrie finanziarie e la ulteriore garanzia dello Stato italiano; e in quanto alla prima tranche di un prestito di ricostruzione, è utile rilevare che la chiediamo dopo aver dato prova del massimo impegno per utilizzare le nostre risorse interne. Abbiamo tassato il contribuente italiano per circa 800 miliardi annui, sì che il bilancio statale, per quanto riguarda le spese correnti, avrebbe raggiunto il pareggio: il disavanzo dipende dalla spesa di ricostruzione, cioè dalle conseguenze della guerra; e per la verità nessuno può pretendere che riusciamo con le sole nostre forze interne a riparare a tutti i danni del disastro mondiale. Confido che il paese abbia capito e capisca che il governo, qualunque governo, deve esercitare la massima pressione per ottenere questo necessario contributo estero e comprenda anche che ad ottenerlo è necessario molto impegno da parte nostra e molta fiducia da parte dei prestatori. Tale fiducia è indispensabile, e bisogna meritarla con una politica di severità nelle spese e nei consumi e di repressione di ogni abuso e di ogni sfruttamento. Avete visto che abbiamo deliberato la costituzione di un corpo di periti accertatori, i quali avranno il compito delicatissimo di accertare i costi nelle industrie e nelle aziende agricole. Nessun intento vessatorio in questa misura organizzativa. Gli industriali e gli agricoltori onesti, che sono la grande maggioranza, non hanno nulla da temere; ma dobbiamo pur cercare una base e un parametro oggettivo sul quale possa fondarsi il lavoro dei comitati prezzi, anche se questi dovessero limitarsi ad eliminare gli eccessi e gli sfasamenti più evidenti. Spero che gli interessati più socialmente evoluti collaboreranno volenterosamente con tali organi che non debbono affatto costituire un qualsiasi imbarazzo per la produzione o un controllo esoso. Qualcuno si è lagnato che non abbiamo esteso il razionamento alla carne, ai formaggi, ai legumi, come s’era proposto dalla Confederazione del lavoro. Vorrei che le sedute del Cir e del Consiglio fossero state pubbliche. Avreste sentito che abbiamo esaminato queste ed altre misure non dal punto di vista dottrinale, cioè del vincolismo o del liberalismo, ma semplicemente dal punto di vista della praticità e dell’efficacia. Razionare le carni avrebbe significato ritentare un esperimento organizzativo fallito, per giungere a risultati inconcludenti. Anche limitandola ai soli tesserati della categoria A, la razione di carne risulterebbe così scarsa che i mangiatori consueti di carne si volterebbero sul mercato nero, facendo salire nuovamente i prezzi. L’Italia è un paese così vario nelle sue colture e nella stessa alimentazione, che una disciplina egualitaria rischia di diventare particolarmente ingiusta o inefficace. Si noti poi che contro il razionamento della carne e dei legumi si leverebbero in massa tutti i contadini, e più insufficiente riuscirebbe ancora il razionamento se, come si era proposto, si facesse gravare il raduno del bestiame solo sul 50 per cento delle stalle, cioè su quelle superiori a sette capi. Anche circa il tesseramento differenziato abbiamo concluso senza pregiudizi e da un punto di vista pratico. Si era detto: riducete a 50 o 100 grammi di pane la categoria C, per aumentare la razione dei meno abbienti della categoria A. Abbiamo fatto il calcolo: avremmo potuto dare alla categoria A un beneficio di circa 10 grammi e, per compenso, avremmo dovuto portare la categoria C sul mercato nero, legittimandolo, e facendo crescere i prezzi, sia del pane che degli altri generi. È chiaro: non si può fare un’efficace differenziazione, se non si riserva una data porzione della derrata al mercato libero. Ecco quindi che, contingentando l’olio, potremo trattare preferenzialmente la categoria A, cioè le daremo in più un supplemento di 100 grammi dal 1° novembre in poi. Così per il grano il vero trattamento preferenziale sarà possibile quando sostituiremo all’ammasso totalitario quello del contingente, come è stato deciso di fare per l’anno prossimo. L’alto commissario dell’alimentazione e il ministro del Commercio estero hanno, come avete visto, un largo programma di approvvigionamenti per le categorie più bisognose (forniture di pacchi, razioni preferenziali di grassi e di zucchero). Certo che questo si potrà fare in base alla disponibilità dei mezzi valutari, che fino a ieri ritenevamo assicurati. Da ieri la decisone inglese di non ammettere la convertibilità in dollari dei nostri crediti a Londra in sterline, costituisce una grave minaccia che speriamo ancora di superare. Faremo naturalmente un nuovo sforzo per comprimere i prezzi, sia indirettamente, con l’immissione nel mercato di merci e derrate importate, sia col riorganizzare i comitati prezzi e potenziarne l’intervento. Bisogna, però, che comitati, al centro e alla periferia, siano affiancati dai consumatori e da tutte le organizzazioni interessate, e muniti dei poteri necessari per agire contro gli eccessi e i profitti illeciti. Certamente non potremo evitare l’influsso dei prezzi internazionali superiori ai nostri, né quello dell’aumento dei costi, ma potremo e dovremo diminuire gli eccessi della speculazione e agire per una migliore organizzazione dell’offerta. Voi avvertirete che su questo terreno non sono sufficientemente perentorio; gli è che gli esperimenti nostri e l’esperienza degli altri paesi rendono caute le nostre speranze. Bisogna dire francamente che gli organi dello Stato si sentono insufficienti se non si sentono integrati dalla collaborazione delle categorie interessate e da un dinamismo di adesioni e concorsi che suppone un alto grado di solidarietà sociale. Non c’è nessuna formula miracolosa. Nessun governo, nessuna organizzazione l’ha mai trovata. O meglio, la formula c’è ma è assai complessa: è la solidarietà, il senso morale, la coscienza civica al di sopra degli odi di fazione, dell’egoismo di classe, delle manovre politiche; tutte cose piccole e deteriori in confronto alla salvezza del popolo italiano. 