Cari amici, io non rappresento qui un partito, né una parte, né una tesi contro l’altra, ma lo sforzo unitario e solidale di tutti gli italiani di buona volontà. Vorrei che consideraste anche me come un vostro collaboratore nella ricostruzione non solo di Salerno, ma di tutta l’Italia, perché altro titolo onorifico non chiedo che quello di essere ritenuto un uomo di buona volontà, che ha di mira la ripresa del popolo italiano e il suo avvenire. Certo non vi è solo un problema di ricostruzione materiale, non si devono ricostruire soltanto case, opere pubbliche, strade, ponti e porti. Tutto questo è una necessità senza dubbio; ma per fare questo sforzo di lavoro, per riuscire nel risanamento della nostra economia, occorrono una volontà, un vigore morale, una coscienza leale; tutte qualità dello spirito. Conto perciò, soprattutto, sul senso di solidarietà e sullo spirito di disciplina degli italiani. Senza disciplina e senza ordine non si può ricostruire all’interno, non si può ottenere dall’estero quella solidarietà e quella comprensione di cui l’Italia ha bisogno. Faccio appello, altresì, alle organizzazioni sindacali, che hanno e che debbono avere una funzione da assolvere, perché non si abbandonino a dimostrazioni di carattere politico ed a scioperi generali, ai quali si oppongono gli interessi dell’Italia all’interno e in rapporto all’estero. Spero che questo appello riesca a convincere i capi che hanno senso di responsabilità e che guardano soprattutto, anch’essi, alla ricostruzione del paese. In questa ricostruzione morale è necessario fare appello alle forze dello Stato, agli organi dello Stato, che non hanno da ubbidire ad un partito, né a sinistra né a destra, ma all’Italia. Bisogna che dal cervello degli italiani esca il microbo della violenza e la tendenza a farsi ragione da sé. Bisogna che questa tendenza sia soffocata con un appello alla coscienza, col ricorso all’ordine, ristabilendo l’autorità dello Stato sopra i partiti. L’avvenire del paese, non c’è dubbio, poggia sui lavoratori ed è giusto pertanto che essi debbano avere un influsso più diretto sul governo; ma è altrettanto necessario che i lavoratori conquistino un senso di unità e di disciplina, dimostrando che per essi non si tratta di classe, non si tratta di categoria, ma del benessere dello Stato italiano, dell’intero paese. Anche il governo cercherà di dimostrare quello che ha fatto, le difficoltà che ha dovuto superare, le miserie che ha dovuto combattere, i progressi raggiunti e quello che resta da fare, che è moltissimo. Farà un’esposizione per dare soddisfazione al popolo italiano. Ci vuole buona volontà perché nulla si conquista nei comizi, con le adunate in piazza ma soltanto con costanza, tenacia e buona volontà, cercando di allontanare tutto ciò che ci divide e coltivando tutto ciò che ci unisce. Ho fiducia nel popolo italiano perché so che il popolo del 1947, attraverso i dolori della guerra e attraverso il senso di unità che da questa guerra è nato, è un popolo che ha imparato e ciò lo aiuterà a superare questo secondo più difficile dopoguerra. Quando si tratta di problemi economici, le difficoltà sono immense e, data la complessità della materia, è difficile trovare la via giusta. Nessuno, né in Italia né fuori, ha un rimedio assoluto dei mali. Ma se dopo le prime critiche, tornassimo a cambiare, daremmo all’economia una oscillazione paurosa. Bisogna avere la pazienza di attendere i risultati di una determinata politica economica; nel campo del credito, ad esempio questi risultati cominciano a vedersi: si è cercato di rettificare, per quanto riguarda le industrie meccaniche, perché esse alimentano 650 mila operai e sono quelle che, se si riuscirà a fare la conversione dall’industria di guerra a quella di pace, daranno all’Italia il suo mezzo specifico di sviluppo commerciale e per la esportazione nel mondo. Prossimamente sarà elaborata una legge che si occuperà soprattutto delle piccole industrie, per compiere un atto di doverosa giustizia verso chi lavora e soprattutto verso il Mezzogiorno che merita tutto l’appoggio, perché composto da gente laboriosa e sobria. Questa gente che gli americani conoscono bene perché i soldati alleati quattro anni fa sbarcarono proprio qui, sulla piana di Salerno. Essi ora sono tornati in patria. Essi hanno visto quel che la guerra ci è costata e sono consci dello sforzo che l’Italia deve fare per rimediare; ma devono anche sapere che qui c’è gente seria che lavora e che ragiona e che ovunque in Italia riunioni come quella di oggi si svolgono con quiete e tranquillità. Non è vero che De Gasperi vende l’indipendenza del suo paese! Non è vero che va col cappello in mano come un mendico! De Gasperi, di fronte all’America ed alle altre nazioni parla un linguaggio di dignità, di speranza, e di sicurezza. Sono grato a nome del popolo italiano di quello che il popolo americano ha fatto ma credo che la base fondamentale dell’amicizia stia nella dignitosa uguaglianza di un creditore che dà e di un debitore che vuol pagare, che sa di pagare non soltanto in spiccioli, ma col suo contributo di pace e di ricostruzione, non solo dell’Italia ma anche dell’Europa, di cui il nostro paese è parte integrante e dove cerchiamo l’unione con la Francia e con tutti gli altri stati di buona volontà, purchè ci sia questo senso di pace e di ricostruzione. Cari amici, ora è tempo di concludere. Ma prima voglio rispondere al rimprovero che mi è stato da qualche parte rivolto per la mia partecipazione ai funerali del giovane Gervaso Federici, assassinato a Roma. Io ho creduto con questo gesto non di compiere un’opera di parte, non di partecipare come esponente del partito, bensì di essere presente come capo del governo, indipendentemente da ogni colore e tendenza politica. Prendo anzi occasione per rivolgere a tutti un appello a deporre gli odii ed i risentimenti di parte e di ispirarsi all’insegnamento del cristianesimo, in cui possiamo trovare guida e conforto per la opera di ricostruzione materiale e morale del paese. 