Prima questione è quella del Ministero dell’Interno . Una volta raggiunto l’accordo, accetterò l’incarico e poi concorderemo la lista – naturalmente i partiti avranno sempre la libertà di aderire o meno. […] Ma l’abbinamento Presidenza e Interno non è stato approvato. […] Il risultato oggettivo è che la candidatura che ha avuto più voti è quella di un socialista: Morandi, o Di Napoli , ex ministro con Badoglio. Ho bisogno di avere un accordo su questo. Stamane devo recarmi dal Luogotenente per dire se accetto di tentare il Ministero. [Brosio domandava a De Gasperi a chi pensasse di affidare il ministero degli Esteri]. Li terrei io. [I liberali facevano notare che l’esistenza di una pregiudiziale contro un uomo del loro partito all’Interno implicava possibili pregiudiziali del Pli su altri incarichi. Per questa ragione sia Cattani che Brosio chiedevano di visionare la lista completa dei dicasteri e la loro assegnazione]. C’è una pregiudiziale assoluta contro la candidatura socialista? Se c’è, è chiaro che tutti i partiti possono successivamente per altri posti ritirare l’adesione. Quindi anche il partito liberale può esaminare la vitalità o meno. […] Io propongo di abolire tutte le vicepresidenze. […] La possibilità dipende dalla base – la base è il Cln – gli uomini che dovrebbero essere invitati si riservano di giudicare la stabilità o meno del Ministero – Vicepresidenze: non sono contrario. Ma è più facile per il Ministero non farle. Ci sono i partiti meno numerosi che pure hanno delle personalità. Non c’è una pregiudiziale mia. Poi Cattani ha accennato ai Sottosegretari del Viminale ecc. […] Posso dire di tentare il Ministero a sei oppure no. [Cattani sollevava la polemica circa il trattamento riservato ai liberali; polemica alla quale rispondevano anche Nenni, Scoccimarro e lo stesso Togliatti, sottolineando la correttezza nella ripartizione dei dicasteri e ribadendo il loro appoggio a De Gasperi]. Cattani prende atto che nessuno pensa di diminuire l’influenza dei liberali nella direttiva del governo. Tutti desiderano il governo a sei. […] Le Vicepresidenze da me sono accettate, ma le esamineremo in seguito, per migliorare la formazione del Ministero. [Togliatti faceva notare che la questione delle vicepresidenze e della loro assegnazione non era fatto secondario nella formazione del dicastero]. Vedremo insieme, in seguito. […] Gli uomini fuori dei partiti devono rendere difficile la nomina dei vicepresidenti. [La Malfa proponeva che venissero istituite due vicepresidenze: una affidata a Nenni, una a Orlando]. Non credo che Bonomi faccia difficoltà. In questo caso gli si può dare un Ministero. Ha dimostrato grande devozione al Paese. [Cattani insisteva nuovamente sulla posizione debole che sarebbe spettata ai liberali perdendo una vicepresidenza, accettando Nenni all’altra vicepresidenza e un socialista all’Interno. Si era poi detto certo del rifiuto di Orlando e, in ogni caso, convinto che una sua eventuale accettazione avrebbe giovato più alle sinistre che non ai liberali stessi]. La riserva di Cattani non mi dispiace, perché Orlando non vuole essere considerato esponente del partito liberale. […] È un sacrificio per il presidente non avere l’Interno. Si può giungere ad un compromesso. Il ministro degli Esteri presiede ed avrà rapporti con il ministro dell’Interno. [Ruini proponeva che, essendo il presidente del Consiglio anche il capo di un partito, si scindesse la guida dell’esecutivo dal Ministero dell’Interno]. Ho apprezzato le idee di Ruini, ma non le ho condivise. Da un punto di vista logico, devo dire che è la prima volta che si nega al Presidente del Consiglio di tenere l’Interno. [Nenni sosteneva l’esigenza che la ripartizione delle cariche rispondesse ad una logica basata sull’equilibrio delle forze: se alla presidenza era chiamato un «moderato», era necessario assegnare un dicastero chiave come gli Interni ad un uomo della sinistra]. Ho comunicato a Cattani la tua proposta. […] Mi è stato detto: il Presidente non deve essere ministro dell’Interno. Allora ho pensato agli Esteri. Ministro degli Interni: tre candidature; la stessa base di diritto: ragioni di opportunità solo. Si può porre anche la candidatura del Presidente? Cioè Presidente e Interno? È possibile discutere la mia candidatura all’Interno? [Scoccimarro e Lussu si pronunciavano a favore della partecipazione dei liberali al governo e ribadivano l’assoluta fiducia in De Gasperi]. Prendo atto di quello che hanno detto Scoccimarro e Lussu – circa il blocco delle sinistre – credevano ci fosse un’intesa più formale. Dobbiamo sentirci tutti uguali e liberi in seno alla coalizione. Sono lieto di sentire questa cosa nuova per me. Così pure quello che ha detto Scoccimarro circa la partecipazione dei liberali al Governo. Credevo possibile la candidatura imparziale. Poi ho accettato come un dovere la mia candidatura: ma ci vogliono condizioni possibili. Ma non dobbiamo fare crisi per 150 giorni. Voglio esser assolutamente imparziale. Sono capo di un partito: sarò considerato leader. Ecco perché lo si voleva, il Presidente, imparziale. Dovete perciò affidarvi un po’ alla moralità dell’uomo. Possiamo pensare ad un organo di vigilanza per le elezioni. Potete rinunziare a favore del Presidente per il Ministro dell’Interno? […] Da questa seduta deve risultare o sciogliere la crisi con la mia persona e cercherò domani di risolvere i problemi ancora insoluti. Se c’è un impedimento per l’Interno e per gli Esteri, allora domani dovrò dire che non posso proseguire le trattative. [Scoccimarro proponeva che, vista l’impasse nella soluzione della crisi, la questione venisse rimandata al Cln]. Noi qui, se la cosa non va, andremo al Cln. [A fronte delle polemiche con le sinistre e nell’ipotesi di demandare la soluzione al Cln, con conseguente voto a maggioranza, Cattani annunciava il ritiro dei liberali e De Gasperi replicava insistendo sul mantenimento della formula a sei]. Ma io voglio fare il governo a sei. […] Ma io voglio fare il governo a sei. Dato che esistono dei contrasti sul ministro dell’Interno, io mi credo non tenuto a tentare di attuare. [Molti, soprattutto da sinistra, facevano notare che le condizioni pregiudiziali emerse nel corso del dibattito non impedivano al presidente designato di procedere alla formazione del ministero]. Ma io voglio i sei partiti. […] Non credo che la persona mia, come ministro degli Esteri, non si debba mettere avanti se non per mantenere la coalizione, anzi per allargare le adesioni. Se non è raggiunto questo scopo, il mio tentativo non deve essere fatto. Le discussioni pubbliche possono nuocere. Se dobbiamo, qui qualcuno può portare un collega, la cosa è possibile. Ma non una discussione pubblica di Cln. Se domani mi autorizzerete a continuare le trattative, io mi farò dare l’incarico ufficiale. Salvo i particolari, se siete d’accordo io proseguirò; diversamente, è meglio non continuare. Non bisogna dare al Cln l’impressione che non [sic]. […] Mi basta un mandato vostro per continuare le trattative. Poi vedremo se risolvere Ministero dell’Interno al presidente o al socialista. […] Mi avete conferito fiducia di cui vi ringrazio: sono il minor male. Credete che io posso tentare. Al partito liberale potrei dire così: se si faranno le vicepresidenze, andrebbero ad un socialista, ad un uomo come Orlando – ovvero non si faranno vicepresidenti. […] Se non si fa nessun vicepresidente, mi pare è superabile. […] Volete uno scambio di idee sui ministeri? […] Se lascio gli Esteri, devo tener conto dei partiti per l’Interno e viceversa. [La seduta veniva sospesa e ripresa alle ore 19.15 con la partecipazione dei rappresentati liberali che si dicevano disposti ad accettare una formula con De Gasperi alla presidenza, l’Interno ai liberali e gli Esteri ai socialisti]. Voi proponete: Esteri ai socialisti; Interno ai liberali; in subordinata a De Gasperi, salvo vedere che posti sarebbero dati ai liberali. […] Riassume le varie proposte. La novità è che i liberali oggi aderiscono a dare gli Esteri ai socialisti. […] Si rifà il cammino all’indietro. Dovrei domandare che come per Bonomi e Parri ci sia mandato di fiducia per la politica interna al Presidente. Devo concludere che mi manca la possibilità di raggiungere l’accordo. Mi pare superfluo fare appello al vostro senso di responsabilità. [Lussu tirava le fila del dibattito sull’accettazione del cumulo delle cariche nella persona del presidente e ricordava che quattro rappresentanti si erano detti contrari a concedere che la tradizione venisse mantenuta]. Si discute se sono stati quattro a rispondere no. Alcuni credono necessario che si abbandoni la tradizione del Presidente più Interno. È stata una tesi illustrata con ragioni politiche. Non posso perciò fare appello alla fiducia da voi manifestata alla mia persona. […] A giugno le stesse difficoltà: ho lasciato cadere la mia candidatura alla vicepresidenza per rendere facile la combinazione. Quasi quasi veniva fuori la stessa discussione per il partito socialista. Quindi come nel gabinetto Parri, sarebbe logico non sminuzzare le responsabilità del Presidente. Perché io sono agli Esteri, si è potuto pensare ad un presidente senza l’Interno. Ora ci sono altri che mettono delle condizioni. Ho dimostrato buona volontà non insistendo io per l’Interno. La mia rinuncia alla vicepresidenza a giugno rese possibile le due vicepresidenze, socialista e liberale. 