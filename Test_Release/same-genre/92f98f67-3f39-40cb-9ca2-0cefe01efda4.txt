«Se voi non avete la forza di dare a queste commissioni consultive maggiori funzioni, se non sentite di avere i mezzi finanziari per costituire un vero e proprio Ministero delle nuove Provincie, noi vi domandiamo l’abolizione di quell’organo burocratico, insufficiente, dannoso, che è l’Ufficio centrale, perché le nostre questioni possano essere portate e discusse entro i rispettivi Ministeri direttamente». (Qui il compagno Flor ci sembra andato troppo innanzi. Noi dubitiamo che la distribuzione delle questioni riguardanti le nostre terre, ai rispettivi Ministeri, e la soppressione dell’Ufficio centrale possano affrettare la risoluzione dei problemi. L’Ufficio centrale può avere i suoi difetti, ma son questi che si devono eliminare. – N.d.R.). I periodi in tondo sono parole del discorso Flor, quelli in corsivo formulano l’obiezione della Voce del Popolo. Già questo contrapposto fra i due deputati dello stesso partito rivela la concezione incerta e contraddittoria ch’esiste sulla nostra questione istituzionale presso gli stessi uomini politici che hanno l’incarico di risolverla. Figurarsi il pubblico delle Nuove Provincie o peggio ancora gli uomini politici e l’opinione pubblica delle vecchie! Non sarà fuori di luogo quindi ripetere qui alcune parole di orientamento. Distinguiamo anzitutto i compiti dell’Ufficio centrale. Secondo l’art. 5 del decreto-legge 22 luglio 1920 l’Ufficio centrale ha il compito: 1. di agevolare i rapporti dei commissari generali civili coi singoli Ministeri, 2. di curare il coordinamento nell’opera di carattere legislativo e regolamentare di detti commissari, nelle due regioni Giulia e Tridentina, sia per quanto riguarda l’estensione alle Nuove Provincie, sia per quanto concerne la sistemazione politica, amministrativa ed economica delle Nuove Provincie… 3. di predisporre, sentiti i commissari generali civili o sopra proposte dei medesimi e con la cooperazione dei Ministeri competenti per ragioni di materia, qualora non sia stata direttamente devoluta la relativa trattazione, i provvedimenti che vengono conservati al Governo centrale ecc. 4. di predisporre… il graduale passaggio dei servizi civili nelle Nuove Provincie ai singoli Ministeri, secondo la rispettiva competenza. Da questo articolo risulta che i compiti dell’Ufficio sono di due categorie: d’indole amministrativa ed esecutiva, come dicastero centrale, sia in confronto dei Commissariati, sia dei vari Ministeri; d’indole legislativa per quanto riguarda estensione delle leggi del Regno e la sistemazione politico-amministrativa delle Nuove Provincie. Stando così le cose il dilemma semplicista posto dal Flor non regge. Potrebbe essere che l’Ufficio centrale come dicastero centrale amministrativo non corrispondesse o potesse venir riguardato addirittura come un inutile o dannosa complicazione burocratica, ma anche in tale caso sarebbe grave errore quello di chiederne l’abolizione, giacché permane il compito principale dell’Ufficio che è quello legislativo. Si consideri che per le nostre Provincie vigono le due leggi di annessione le quali autorizzano il Governo ad estendere le leggi del Regno, coordinandole colla nostra legislazione autonoma locale. Ora non è possibile supporre che l’estensione delle leggi avvenga per decreti, preparati nei singoli Ministeri, a seconda della materia, e deliberati a tamburo battente nel Consiglio dei Ministri, senza che vi sia un ufficio speciale, costituito da tecnici delle due legislazioni che ne combini il coordinamento secondo una precisa linea direttiva di governo. Le deviazioni, già deplorevolmente avvenute da questo metodo logico, hanno portato tali effetti che se l’Ufficio centrale non fosse esistito, ognuno avrebbe compresa la necessità di crearlo. Inoltre che ci starebbero a fare le commissioni consultive se non vi fosse un ufficio che ne coordinasse e mettesse in valore l’attività? Sarebbero delle eliche giranti nel vuoto, senza possibilità di trasmettere il loro movimento. Cosicché per concludere questa parte del nostro ragionamento è dimostrato che quand’anche l’Ufficio centrale, amministrativamente parlando, fosse ormai inefficace o dannoso addirittura, si dovrebbe chiederne, con riguardo ai suoi altri compiti più importanti, non la soppressione, ma alla più la trasformazione in puro ufficio legislativo. Ma noi ci siamo chiesti altra volta: è ciò praticamente possibile ed è veramente utile alla nostra causa? Lasciamo stare che ogni ufficio regionale diventa naturalmente il patrono degl’interessi regionali che rappresenta, per cui, i deputati di queste regioni sarebbero sempre chiamati a sostenerlo – vedi l’esempio delle Terre Liberate –, ma a parte questo compito naturale di patronato, è forse utile che tutta la parte amministrativa, regolamentare e d’organizzazione burocratica venga rimessa all’arbitrio dei singoli dicasteri centrali, che non sanno fino a qual punto debbasi tener conto della legislazione locale? Come controllare l’opera di assimilazione burocratica dal punto di vista autonomista, senza che esista un Ufficio col quale sia doveroso prendere previamente contatto o a traverso il quale debbano passare almeno i più importanti provvedimenti, di carattere amministrativo? Vero è che questo compito ha carattere ancora meno determinato e più transitorio dell’altro; ma ci pare evidente che fino a tanto che non sia definita la questione autonomista, il che vuol dire fino a tanto che non sia stabilito in quale forma e in quale misura debbano sussistere la legislazione e l’amministrazione autonoma locale, non è possibile rinunziare nemmeno all’organismo amministrativo dell’Ufficio centrale, anche se esso, per la difficoltà di precisare i compiti fra l’Ufficio e i singoli Ministeri e per il deficiente coordinamento fra il centro e i Commissariati e per altre ragioni, risultasse manchevole e talvolta imbarazzante. Abbiamo riferito altra volta come durante la crisi venne tentato di risolvere la questione: tentativo che non riuscì se non in piccola parte. Ma oggidì non c’è nulla di meglio da fare che riprendere il cammino ove l’abbiamo lasciato. Bisogna cioè valorizzare l’Ufficio centrale come organo di controllo e di coordinamento legislativo, mantenendo tuttavia i contatti amministrativi coi singoli Ministeri, ai quali siano già stati o stiano per venir rimessi gli affari delle nuove Provincie. Per ottener questo dobbiamo insistere affinché il Ministero Facta mantenga la sua parola, chiami nel Consiglio dei Ministri il capo dell’Ufficio centrale e inviti i singoli Ministeri a non emanare decreti riguardanti le Nuove Provincie, senza che passino prima la trafile della Presidenza del Consiglio. Inoltre, poiché tutto ciò non può avere che carattere transeunte, bisogna affrettare l’opera di sistemazione la quale crei gli organi autonomi regionali e ne stabilisca la competenza. Messe una volta in piedi le rappresentanze provinciali (Diete), l’Ufficio centrale e le commissioni consultive avranno esaurito il loro compito principale e l’assimilazione potrà procedere con maggiore sicurezza e rapidità. Il lavoro va fatto su doppio binario. Da un lato le commissioni devono presentare le loro proposte conclusive, dall’altro l’Ufficio centrale deve avere in pronto uno statuto e un regolamento elettorale delle future Diete. È tempo di richiamare Ufficio e commissioni consultive a quella che è la loro principale ragione d’essere. La causa dell’autonomia sta o cade soprattutto per la forza della commissione trentina. Non bisogna dimenticare che nella Venezia Giulia, se Gorizia e l’Istria sono favorevoli, la città di Trieste, detentrice ormai di una larga autonomia comunale e agognatrice sovratutto del porto franco, non nutre soverchi entusiasmi per quello che è il nostro maggiore postulato istituzionale. Proprio di questi giorni l’organo del senatore Mayer – avversario delle rappresentanze autonome e quindi anche dell’Ufficio centrale – canta inni di trionfo, perché nelle discussioni che si svolgono nel comitato costituzionale della Consulta regionale giuliana si sarebbero rivelate delle forti opposizioni anti-autonomistiche. «Sta il fatto – scrive il Piccolo – che il fronte unico – diciamo così per intenderci – autonomistico che dai conservatori intransigenti veniva invocato a riprova della “volontà popolare” è definitivamente rotto. Rimangono irremovibili nelle posizioni conservatrici popolari e socialisti congiunti in strana alleanza d’occasione: gli uni essendo riusciti, attraverso l’abile politica del gruppo parlamentare trentino ad illudere il partito popolare italiano d’aver trovato nell’ordinamento austriaco quella formola decentratrice e autonomistica, di cui i piani a lunga scadenza di don Sturzo hanno bisogno per la realizzazione del neo-guelfismo cattolico di data recente. Gli altri, essendo vincolati mentalmente per lunga abitudine politica e per costanti atteggiamenti polemici all’idea amministrativa austriaca, nella quale tentano di identificare – ma invano – la riforma della pubblica amministrazione invocata e propugnata dal partito socialista italiano. Il programma conservatore è sostenuto, nella sua forma intransigente, esclusivamente da questi due gruppi, pur trovando qua e là isolati consensi anche in altri campi politici». E altrove: «Se le nostre informazioni sono esatte, dei membri del comitato, che hanno partecipato al dibattito, si sarebbero manifestati risolutamente fautori del programma conservatore i clericali Pettarin e Rinaldini e i socialisti Puecher e Inwinkl: contrari, cioè favorevoli alla unificazione, Bennati , Mrach, Asquini , mentre una terza tesi unificatrice con qualche adattamento decentralizzatore tolto dalla legislazione austriaca, sarebbe stata brillantemente sostenuta dall’avv. Ara ». Noi speriamo che queste informazioni siano inesatte, specie per quanto riguarda l’on. Bennati che è autonomista fervente. Comunque sarà opportuno che la Venezia Tridentina non rimanga indietro e che avvalori la sua unanime dichiarazione autonomista, già pubblicata, con proposte più concrete e più documentate. 