a) qualche dato personale del Ministro b) quanto rimproverate e quanto apprezzate dell’opera Alleata in Italia: quale aiuto desidererebbero ancora da loro? c) problema istituzionale d) colonie e) scissioni nella Democrazia Cristiana f) dimissioni g) quali sono le forze attuali e le forze prevedibili del Partito h) il vostro partito non prevede dimostrazioni o comizi i) sblocco affitti l) danni di guerra m) quale è il vostro pensiero sulla possibilità di un’azione di ritorsione contro la deportazione di civili in Germania. b) quanto rimproverate e quanto apprezzate dell’opera Alleata in Italia: quale aiuto desidererebbero ancora da loro? L’opera degli Alleati in Italia, dopo la liberazione, è stata grandiosa e complessa, e sarebbe difficile, in breve spazio, analizzarla in tutti i suoi dettagli. Di critica al loro operato se ne è fatta molta, sia nella nostra stampa, sia nella libera espressione dell’opinione pubblica delle stesse Nazioni Unite. Occorre però tenere presenti le circostanze in cui ci troviamo, e riconoscere le difficoltà della situazione, gli oneri imposti dall’esistenza di tanti fronti e dei vari scacchieri di guerra, la poca familiarità con problemi nuovi e complicati come possono essere quelli di una nazione oppressa da 20 anni di mal governo e affranta da cinque anni di una guerra quinquennale perduta. Ciononostante, oltre ai notevoli aiuti reali apportati, ci sentiamo lieti ogni qualvolta possiamo riconoscere la buona volontà di venirci incontro e di restituire la vita ad un popolo che desidera essere rielevato alla dignità di una genuina libertà democratica. c) problema istituzionale Il problema istituzionale è attualmente uno dei più dibattuti tra i partiti e in seno ad alcuni di essi; un Partito veramente democratico, che esprima la volontà di tutti i suoi aderenti, non può, senza averne sentito il parere, professarsi di una tendenza piuttosto che di un’altra. Ci siamo impegnati a non pronunciarci su questo problema; né potremmo in coscienza farlo prima di conoscere il desiderio di tutto il parl.; è esso che deve decidere, e nessuna decisione «dall’alto» può sostituire la sua. d) colonie e) scissioni nella Democrazia Cristiana Vi sono, è vero, correnti diverse entro la Democrazia Cristiana, come del resto in tutti i grandi partiti dei paesi liberi, che rifuggono dai vari «slogan» che sostengono l’infallibilità di un qualsiasi capo o la cieca obbedienza. Le nostre masse però sono unite nell’ideale, cioè nella sostanza; è soltanto nell’«accidente», come dicono i filosofi, che vi sono diverse forme interpretative e diversi progetti di pratica attuazione. f) dimissioni Non ve ne dovrebbero essere, purché il Governo continui ad essere efficace e vigoroso; che segua cioè la direttiva democratica, che vuol dire libertà per tutti dinanzi alla maestà della legge. g) quali sono le forze attuali e le forze prevedibili del partito Siamo partito di massa, e le grandi masse sono difficili a contarsi senza incorrere in inesattezze, particolarmente quando, come in Italia, buona parte del numero è ancora al di là delle linee. Abbiamo comunque ragioni di credere che specialmente nel Veneto e nel Trentino, nella campagna lombarda e nel Piemonte siamo assai forti. g) il vostro partito non prevede dimostrazioni o comizi? Non è detto che anche noi non possiamo un giorno indire qualche grandiosa dimostrazione di popolo. Nelle attuali circostanze, però, non si è ancora ritenuto opportuno organizzare riunioni che abbiano carattere di comizio, e per diverse ragioni. Infatti i nostri ideali e i nostri programmi sono conosciuti e vengono continuamente presentati al pubblico nelle nostre dichiarazioni e nella nostra stampa; non occorre quindi adunare la popolazione per annunciargliele rumorosamente. Non riteniamo poi di dover creare sensazioni emotive in un popolo libero e democratico e nemmeno di fare impressione o paura a delle minoranze avversarie ma sempre degne di rispetto. E infine sentiamo che il popolo italiano è un po’ stanco di quelle «adunate» che ha conosciuto in tanti anni, chiassose e vuote di contenuto; esso desidera lavorare in pace e rinunziare per un lasso, speriamo assai lungo, di tempo a quello che è pura esteriorità e che è sempre suscettibile di degenerare in una facile e superficiale demagogia. Particolarmente ora poi è dovere di ognuno facilitare il compito del Governo di evitare tutto ciò che possa comportare turbamento morale e materiale, pericoloso – come agli inizi di qualsiasi vita – anche a quello della nuova Italia democratica. h) sblocco affitti i) danni di guerra l) quale è il vostro pensiero sulla possibilità di un’azione di ritorsione contro la deportazione di civili in Germania La rappresaglia deve servire a qualche cosa: piegare cioè l’avversario a più miti consigli e ad operare forme più umane di lotta: Alle barbarie quindi non è giusto rispondere con altre barbarie, se queste «a priori» debbono rimanere sterili. D’altra parte il numero dei civili tedeschi in Italia è forse troppo esiguo per poter intraprendere misure di ritorsione adeguate all’enorme danno recato dai tedeschi contro le nostre famiglie. Alcuni di essi poi possono essere stati sempre antinazisti e dovremmo subito tenere presente questa discriminazione per non colpire ingiustamente. 