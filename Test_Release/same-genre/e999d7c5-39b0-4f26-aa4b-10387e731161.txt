Vienna, 10. Sopra Vienna la solita nebbia greve e fumosa, sulle vie il solito vischio di fanghiglia. Non un raggio di sole, non un lembo d’azzurro. Tutto apparisce eguale ed incolore, tutto si scioglie. Nel parco innanzi al palazzo municipale hanno piantata una torretta, perché oltre le ore indichi anche i punti cardinali. Ed è provvidenza sapiente. Perché in questo deserto popolatissimo, come ci orienteremmo altrimenti nello spazio e nel tempo? Così è fuori, così è qui dentro. Nella costituente francese di fronte alla palude c’era la montagna. Qui tutto stagna, tutto è palude. L’aula è semideserta. Sul banco dei ministri un generale rappresenta tra uno sbadiglio e l’altro la difesa del paese, gettando tratto tratto un’occhiata di desiderio ai colleghi di gabinetto che vanno e vengono dal ristorante per interrompere la loro consegna con un’occupazione utile. Nei settori un piccolo gruppo di fedeli circonda il deputato che recita per gli stenografi un suo soliloquio lamentoso. Poco fa in un altro settore si è sgravato delle stesse analogie geremiache un dalmato che ha descritto come, secondo lui, converrebbe rifar l’Austria- Ungheria. Dopo si è alzato un ruteno per domandarsi se i suoi connazionali non starebbero meglio in Russia, or ora un boemo agrario sussurra negli orecchi di alcuni pietosi i postulati del suo collegio che nessuno sa dove sia, tranne i suoi più prossimi amici di casa. E si continua così tutto il giorno. Questa si chiama «discussione parlamentare» ed i deputati parlano di «eccelsa camera» ed i giornalisti scrivono, telegrafano, telefonano «i lavori del parlamento». Ah, se le parole ci fossero per esprimere il pensiero non si dovrebbe codesto vuoto noioso chiamarlo eccelsa palude, nella quale i ranocchi gracidano ognuno per conto suo, come fuori di loro il mondo non esistesse? Tratto tratto ricompare sul podio il presidente del consiglio . È una figura alta ed asciutta che non dice assolutamente niente. Non battere di ciglia, non una contrazione della pelle tradisce il suo pensiero. Solo talvolta, quando dalla palude si leva un grido più forte egli alza lentissimamente la sua fronte di sfinge e pare voler dire: ah, se le rane avessero i denti?! Il parlamento stagna dunque. Perché? Favorite un momento nei corridoi. Eccovi in un angolo semioscuro due o tre volpi polacche che stanno ragionando con alcuni lupi del Nationalverband. Più in giù sdraiati su di un sofa di cuoio nero due vecchi capoccia discorrono a monosillabi ed a punti sospensivi, dall’altra parte il ministro delle finanze tiene un sermoncino ad un gruppetto di galiziani, dall’altra ancora Hochenburger dalla facciona obliqua e sbarbata fa delle confidenze alla barba veneranda del D.r Gross. Ed intorno a codesti punti fissi è un girare o un ronzare di onorevoli minori, che aspettano, beccano e passano tra loro l’imbeccata. Questa, o lettore ingenuo, è la grande politica, qui si discutono, si compromettono o si decidono le sorti del nostro mondo statale. Gli è in codesti chiaro scuri parlamentari che si lavora per l’equilibrio, che si sommano le forze per trovare la risultante, che si pesano i voti per contrattarli. Si tratta oggi di mettere d’accordo polacchi e tedeschi nazionali per il progetto delle leggi idrauliche e sulla votazione della proposta Kröner. Fino che fuori non sarà raggiunto l’accordo, dentro i ranocchi hanno consegna di cantare. Ma raggiunto quello un’ondata riscuoterà le acque della palude, tutte le sonerie chiameranno a raccolta, la «discussione» verrà chiusa, e si passerà ad altro. Chiusa, ma che ci sarà ancora qualche cosa da dire, se non sarà esaurita? Ah, sì, che importa tutto questo? In tutte le altre case di questo mondo i corridoi sono fatti per le camere, qui è la camera che è fatta per i corridoi. Anche noi italiani avremmo qualche cosa da dire, anche noi vorremmo gettare il nostro grido di esasperazione. Ma se la sorte sarà malevole, non ci lasceranno nemmeno la magra consolazione di poter dire le nostre ragioni. Il metodo di stabilire gli oratori è caratteristico. Gettate il vostro povero nome in mezzo ad altri cento altri nomi tedeschi, croati, polacchi, sloveni, czechi, ruteni, serbi, rumeni... Poi l’urna fatta a mo’ di ruote si gira, e chi n’esce n’esce. Uscite dopo il decimo o il dodicesimo, e con ogni probabilità non potrete parlare, perché, per volere della maggioranza, la discussione verrà chiusa. Codesta ruota fatale m’è parsa sovente la ruota della fortuna degli italiani. Non perché accoglie od esclude la batracomachia parlamentare, ma perché simbolizza così bene la sorte dei nostri rappresentanti sballottati in mezzo alle nazioni che arraffano tra loro il meglio e ricacciano gli altri nella penombra dei diseredati. Ai quali in queste settimane paludose non rimane se non ritirarsi nel proprio club e nelle commissioni, tentando e ritentando di raggiungere coll’azione individuale quei risultati che la collettività parlamentare nega loro di propugnare. Ovvero li incontrerete da mane a sera sulle scale dei ministeri in cerca del Ministerialat X, dell’Hofrat Y, del Sektionchef Z, ridotti a sollecitare il tal atto, o a esumare dalla loro necropoli di polvere le tali vertenze, i tali discorsi. I deputati si fanno quindi gli untori della macchina. Se malgrado quest’olio parlamentare, essa si muove così lenta, così pesante, che cosa avverrebbe se fosse abbandonata alle ruggini della burocrazia? Una volta i mercanti del nostro paese andavano a prendere il sale alla salina di Hall, con carri pesanti trainati dai buoi. Arrivavano così quindici o venti giorni dopo, e frattanto accadeva spesso che il sale mancasse. Ora le cose sono radicalmente mutate; la meccanica ha divorato lo spazio. Ma tale mutamento è avvenuto soltanto nella vita economica. Nell’amministrazione dello stato i progressi dell’arte tecnica non trovano applicazione. La nostra burocrazia va ancor oggi cercando il sale coi buoi. 