Desidero associarmi alle considerazioni fatte dal Sig. Langet sul paragrafo 44/46. Prima di tutto però mi associo anche ai ringraziamenti per il Segretario generale per l’eccellente rapporto che ci ha sottomesso sulle complesse attività che sotto la sua direzione molto efficace si sono svolte in seno alla NATO dopo la seduta del consiglio a Lisbona e sui risultati molto incoraggianti di tali attività. Ho appreso con un interesse del tutto particolare ciò che il segretario generale ci ha relazionato su questo soggetto. Mi permetto di ricordare a tale proposito che già durante la seduta del Consiglio di Ottawa ho avuto l’onore di attirare l’attenzione dei miei colleghi sulla necessità che il problema di ciò che è chiamato «political warfare» sia esaminato con la massima attenzione. Già allora era evidente in effetti che questo problema era destinato a divenire d’attualità ogni giorno di più. È stato in effetti evocato anche nel corso delle riunioni di Roma e Lisbona. In quest’ultima occasione il governo italiano si riservò di sottomettere al consiglio il proprio punto di vista, cosa che ha fatto con il suo memorandum dell’8 settembre 1952. Devo dire tuttavia che ho l’impressione che i seguenti lavori in seno alla NATO su questi problemi non hanno tenuto sufficientemente in conto le proposte contenute nel memorandum italiano né alcune proposte presentate da altre delegazioni. Il rapporto del segretario generale di cui ora discutiamo, così come il rapporto del gruppo di lavoro per la politica di informazione approvato dal Consiglio dei rappresentanti permanenti dimostrano la collaborazione e lo scambio reciproco nell’ambito ristretto dell’informazione. Questi aspetti della politica di informazione hanno certamente dei vantaggi e trovano la loro giustificazione nella convinzione oggi felicemente molto diffusa che sia necessaria un’azione efficace per riunire i popoli della NATO attorno agli ideali della Comunità atlantica. Tuttavia non posso mancare di attirare tutta l’attenzione del Consiglio sulla necessità di studiare nello stesso tempo la questione di una vera difesa psicologica. A tale proposito il governo italiano desidera riaffermare che è convinto dei vantaggi che offrirebbe l’istituzione in seno alla NATO di un centro per così dire motore, e ordinatore, del Political Warfare. Il governo italiano desidera nel contempo precisare a tale riguardo che è d’accordo con gli altri governi nel riconoscere che ogni governo deve restare libero di decidere se e in quale misura esso può impegnarsi in un’azione di propaganda e contropropaganda, tenuto conto anche delle caratteristiche politiche, economiche e psicologiche proprie del suo popolo. Pertanto siamo dell’avviso che non bisogna trascurare il fatto dimostrato dalla recente esperienza che la propaganda sovietica riesce ad approfittare di certune riunioni internazionali che hanno luogo nei paesi NATO. Desidero citare a titolo d’esempio il congresso della Croce rossa tenutosi a Toronto, durante il quale si è assistito a un attacco di propaganda massiccia e preordinata da parte dei paesi satelliti sulla questione della cosiddetta guerra batteriologica. Altre esperienze hanno dimostrato anche che un paese non può operare da solo nell’ambito della difesa psicologica, altrimenti i suoi sforzi sarebbero resi sterili dalla mancanza di cooperazione da parte degli altri paesi e sarebbe quindi esposto a essere preso di mira in maniera particolare dalla critica degli avversari. Citerei in proposito le conferenze economiche di Mosca e Pechino, oltre a un Congresso per la pace a Vienna che si stanno aprendo in questi giorni. Per quanto riguarda quest’ultimo devo sottolineare che il governo italiano sembra essere il solo, se le mie informazioni sono esatte, che abbia preso delle misure concrete per evitare o almeno limitare la partecipazione dei propri residenti alla suddetta manifestazione. Il governo italiano crede quindi che non si possa negare che si debba seguire una politica comune almeno di fronte a manifestazioni internazionali di propaganda di una certa portata e che si dovrebbe stabilire fra i paesi della NATO un coordinamento per quanto riguarda certe manifestazioni comuniste a carattere ormai periodico, e in particolare quelle che sono legate al cosiddetto movimento mondiale per la pace. Dato che il rapporto del gruppo di lavoro per la politica di informazione prevede che questo d’ora in avanti dovrà trasformarsi in un forum permanente per scambi di opinione e consultazioni in tale materia, il governo italiano si riserva di riprendere la questione in seno al gruppo di lavoro. Grazie. 