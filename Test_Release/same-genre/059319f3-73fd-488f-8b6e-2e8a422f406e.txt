Il partito liberale ha completata la lista dei propri candidati. Al professor Onestinghel ed al bar. Malfatti si aggiungono il bar. Tito Ciani-Bassetti per il collegio di Trento-Sarca-Fersina, il maestro Vanzetta di Cavalese per Fiemme, Fassa, Primiero, Civezzano, il Cavalier Vittorio de Stanchina per l’Anaunia e l’avvocato Stefenelli per le Giudicarie. Negli altri collegi – se dobbiamo credere al Popolo – i liberali non seppero trovare dei candidati. Come abbiamo previsto il partito popolare è ingaggiato su tutta la linea e si trova contro a tutti gli altri partiti. I socialisti battono la campagna, attaccando dappertutto gli odiati «clericali» e risparmiando quant’è possibile i liberali. Questi – in campagna – volentieri fingono di dimenticare la figura barbina fatta a Vienna dal primo rappresentante del socialismo trentino al Parlamento. Marciano anzi in una formazione quasi parallela, posando a fieri oppositori del governo ed attaccano i «clericali» come governativi e militaristi. Il sommo dell’impudenza ha toccato in tal riguardo l’avv. Antonio Stefenelli in Arco, parlando in appoggio della candidatura Malfatti. Asserì, mentendo, che i popolari tanto al Parlamento che alla Dieta che alle Delegazioni hanno votato toties quoties per le spese militari e viceversa si fece bello dei lavori dietali, quasi che vi ci avesse condotti non la tattica e il volere dei popolari, ma il programma del partito liberale. Eppure se c’è nel Trentino un deputato il quale da anni ed anni ha raccolto le briciole governative è il bar. Malfatti e nessuno meno di lui può reclamare il diritto di posare ad eroe di opposizione. Egli stesso ha avuto anche la sincerità di dichiararlo nella sua prima conferenza, ma i suoi trabanti vogliono fare i bravacci ad ogni costo. La solita faccia di Giano del nostro liberalismo del resto: in casa pistolotti, dimostrazioni e tutto l’acrobatismo politico dell’opposizione chiassosa ed infeconda. Ma fuori, di fronte al governo, il partito liberale manda le persone serie ed ammodo, le quali sanno magari criticare il radicalismo piazzaiuolo che in casa fa della politica uno sport di lillipuziani, e le quali badano sopratutto a contrattare giorno per giorno il loro voto, strappando qualche benefizio per la loro città ed il loro collegio. Altro che opposizione! Ricordiamo di aver sentito che il 1907 una alta persona di governo avrebbe deplorato assai che il Malfatti non fosse riuscito eletto! La stessa faccia di Giano per la Dieta. «L’Alto Adige» dice chiaro e tondo che vorrebbe l’ostruzione. Accusa anzi i popolari di lasciar cadere per vantaggi economici la causa ideale dell’autonomia e vuole che ogni reponsabilità del lavoro dietale ricada sui popolari. Questo punto di vista non impedisce però ai suoi deputati di menar vanto dei risultati ottenuti sovratutto dai popolari alla dieta. Ora è tempo che tale politica doppia venga smascherata. I liberali ci attaccano su tutta la linea. Rispondiamo ai loro attacchi con un contrattacco generale. Nei collegi rurali essi domandano agli elettori il voto contro il partito popolare: incarichiamoci noi nelle città di acclamare i successi delle loro amministrazioni e di confrontare coi mirabolanti programmi, le miserie della realtà liberalesca. L’astenersi, il rimanere inerti quando i liberali ci attaccano su tutta la linea e quando, come nel collegio meridionale, cercano di confondere le coscienze degli elettori, è viltà e errore gravissimo. Invitiamo quindi i fiduciari dei due collegi urbani a radunarsi quanto prima ad incominciare con vigore la campagna. Il partito popolare può presentarsi a fronte alta fiero del proprio programma, superbo del proprio lavoro. Quanto ai collegi rurali, una cosa sola sperano gli avversari: non che la maggioranza degli elettori dia loro ragione, ma che, per l’urgenza dei lavori agricoli, per l’emigrazione temporanea, per la fiacca naturale che doveva coglierci dopo lo scioglimento della Camera, buona parte non eserciti il proprio diritto di voto. Ma noi confidiamo sullo spirito di sacrificio e sull’educazione politica del popolo, il quale non è più la massa ignorante che fece per tanti anni il comodaccio di certi signori. Gli amici non manchino ad aiutare con tutta l’energia la nostra opera di propaganda. 