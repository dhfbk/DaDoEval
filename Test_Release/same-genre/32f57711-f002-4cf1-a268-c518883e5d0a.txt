Conclude la discussione accennando ai rapporti con il mondo ecclesiastico. Ricorda che dopo la enciclica Rerum Novarum, dieci anni dopo è uscita quella che correggeva certe illazioni che si erano tratte. Quando parlano gli ecclesiastici parlano di princìpi ma parlano anche di sentimenti e con generosità. Non toccano però il senso giuridico delle questioni. Gli ostacoli naturali che nella nostra esperienza abbiamo riscontrato non sono da loro conosciuti e non è neanche necessario che li conoscano. Bisogna pertanto distinguere fra la libertà di esprimere giudizi e l’obbligo giuridico di attuazione. Come partito possiamo fare diversamente? No, noi non siamo un altro governo e non abbiamo gli strumenti dei quali egli dispone. Vogliamo sostituirlo? Un ufficio legislativo può dare suggerimenti generici, ma il partito non può non limitarsi che a dare un indirizzo e a dare la sensazione al governo che lo seguiamo. Pella aveva promesso di esporre al gruppo il suo programma economico-sociale. Non lo ha fatto per gli impedimenti sopraggiunti ma ciò dimostra la sua intenzione di adeguarsi. Comunque la funzione specifica del partito in questo momento è quella di assistere Pella, spingerlo [e] orientarlo, invitandolo alle nostre sedute, però bisogna evitare di far rendere conto diretto ad un partito che non ha la maggioranza assoluta alla Camera. CED . Intendeva significare che [per evitare] di fronte all’opinione internazionale che l’Italia non voglia far nulla, occorreva dare una prova della nostra volontà di camminare da quella parte anche perché ciò può diventare una forza a favore della situazione di Trieste, la quale è coperta dal Patto atlantico. Pastore . Va bene, vedremo di avere con lui dei contatti che sollecita anche con la sua lettera che non aveva ancora letto. Interclassismo . Noi soggiacciamo all’iniziativa socialcomunista da parecchi mesi. Come bilanciamo? Con una azione di governo la quale non ha potuto esplicarsi. È difficile toglierla di mano ora. In queste situazioni generali teme dovremo affrontare il C.[onsiglio] n.[azionale]. Occorre che si eviti che la discussione avvenga in contraddittorio senza canali. Occorre trovare argomenti concreti ad evitare se possibile questa eventualità. Se ne parlerà nella prossima adunanza. 