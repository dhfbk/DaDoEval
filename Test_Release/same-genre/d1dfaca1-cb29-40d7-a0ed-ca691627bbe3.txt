Caro Mr Keeny, Mi è particolarmente gradito, in questo terzo anniversario della fondazione dell’UNRRA, esprimere tutto l’apprezzamento e la gratitudine mia personale e del popolo italiano, per l’opera che l’Amministrazione ha svolto e sta svolgendo, ormai da un anno e mezzo, per il risollevamento del nostro Paese. L’UNRRA col suo lavoro ha contribuito a portare al nostro, come ai paesi europei e all’oriente, l’aiuto delle nazioni che avevano combattuto e vinto per la libertà. Fu questo il pensiero del Presidente Roosvelt quando, negli stessi giorni in cui l’Italia iniziava la dura lotta per la sua liberazione, lanciava alle Nazioni Unite l’appello a continuare su un terreno di pace, la stessa collaborazione, la stessa unità di sforzi che le aveva legate in guerra: «Abbiamo lavorato insieme con le Nazioni Unite in pieno accordo d’azione combattendo in terra, nel mare e nel cielo. Stiamo ora per fare un nuovo passo in quell’unità d’azione che è necessaria per vincere la guerra e gettare le fondamenta di una pace sicura». I risultati di tale lavoro sono riassunti nella Sua ultima lettera e le cifre parlano chiaramente di una rinascita: nel ringraziare l’UNRRA per tutto ciò, mi è gradito associarmi a Lei nel riconoscere quanta parte abbia in questi successi il sacrificio e la volontà del popolo italiano. Condivido e seguo gli sforzi che l’Amministrazione e il Governo stanno facendo per assicurare il buon esito del programma e per evitare che il periodo di transizione fra la fine dell’UNRRA e le successive [importazioni] possa ripercuotersi […] sul progresso ricostruttivo del Paese. L’UNRRA ora si avvia alla cessazione delle sue attività, ma lascia l’insegnamento di anni di sagace lavoro: essa, per prima in questo dopoguerra, ha mostrato che vi è un terreno sul quale, lontani da ogni discriminazione di politica, di religione e di razza, tutti i popoli possono collaborare. L’Italia si augura che agli stessi criteri si ispirino i successori dell’UNRRA e che uno sguardo al cammino percorso serva loro di incitamento a non interrompere e a non lasciare insoddisfatti nel 1947 i bisogni delle popolazioni che ancora risentono della guerra. La prego, Sig. Keeny, di partecipare i miei sentimenti di gratitudine al direttore generale Fiorello La Guardia e di accogliere i sensi della mia più alta stima. 