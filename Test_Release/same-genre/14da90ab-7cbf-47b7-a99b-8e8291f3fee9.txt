Riassumiamo telegraficamente. Il giornale a due pagine e l’incalzare degli avvenimenti c’impediscono di indugiarci in trattazioni ampie e in commenti estesi. Il congresso fu una grande manifestazione di forza. Due mila delegati, rappresentanti 180 mila voti, venuti da tutte le regioni d’Italia, nonostante gli scioperi ferroviari, hanno reso testimonianza pubblica della vitalità del nuovo partito. Le discussioni furono vivaci, interrotte spesso da incidenti rumorosi, ma in fondo inspirate ad una seria considerazione dei problemi più vitali della politica italiana, e guidati da una ricerca ansiosa delle soluzioni più giuste e più opportune. Poiché i relatori furono quasi tutti all’altezza del compito e gli oratori riuscirono quasi sempre efficaci e positivi, l’assemblea di Napoli segna un notevole progresso verso la preparazione tecnica, la trattazione oggettiva, la visione realistica. Decisamente la frase, la volata rettorica, il pistolotto sono in decadenza, per quanto non siano ancora superati. Auguriamoci che nel prossimo congresso si costituisca un gruppo di positivisti col proposito di fischiare inesorabilmente tutti quegli oratori che tentano di nascondere la vacuità del loro pensiero dietro le parole di voga, come «prospettare», «valorizzare», «stati d’animo», «sensazione di ambiente». Abbasso i profeti, gl’indovini, gli aruspici, gli ascetici ed i contemplativi della politica. La politica è l’arte del reale e del raggiungibile. La fantasia può aiutare, ma dominare deve il ragionamento. Infine bisogna disfarsi della letteratura. Ci sono ancora troppi «ismi» negli ordini del giorno, troppe astrazioni, troppe formule letterarie. Quando si vuole dare una direttiva bisogna essere più semplici e più lapidari. Napoli segna in tal riguardo un progresso evidente in confronto di Bologna, ma lo stile sobrio e preciso, fatto per il popolo non è ancora raggiunto. Ma un partito popolare che conta sulle masse deve trovarlo. Lasciamo alle «settimane sociali» le disquisizioni ed i larghi consideranda, lasciamo ai congressi cattolici le affermazioni di principio o di sentimento: il congresso del P.P.I. deve occuparsi delle formule politiche, cioè delle realizzazioni concrete. In concreto che cosa ha affermato il congresso? Nella questione della terra ha detto: le terre possono venire espropriate per legge dello Stato, quando risulti che l’espropriazione è utile alla società. L’esproprio viene fatto verso rifusione del prezzo al proprietario. Quali terre debbano venire espropriate va deciso caso per caso, cioè regione per regione. Non si può fare una legge eguale per tutta l’Italia. Sono le rappresentanze regionali, costituite nelle progettale camere agrarie, quelle che decidono sulla legittimità e l’opportunità dell’espropriazione nei casi concreti. Si ha di mira, si capisce, il latifondo. Il caso più evidente, in cui l’utilità sociale legittima senz’altro l’esproprio è quello del latifondo incolto. A che scopo si espropria? Non per sostituire alla proprietà individuale del latifondista la proprietà comune dei contadini, ma per spezzettare il latifondo, cioè per sostituire al grande proprietario molti piccoli proprietari. La meta è la piccola proprietà privata; e in ciò sono tutti d’accordo, e Martini (maggioranza) e Miglioli (minoranza), che si distaccano così entrambi dai socialisti, pur ammettendo che la regola possa soffrire eccezioni là ove la qualità stessa del terreno (coltura estensiva) consigli la conduzione su base cooperativa. Fin qui l’affermazione del congresso fu unanime. Trasformata in formula politica, trasfusa cioè in un progetto di legge, quest’affermazione implica una delle ardite e più radicali soluzioni della questione agraria. Al di là di questo criterio di massima la maggioranza non seguì la minoranza, non perché ci sia stata una contraddizione sostanziale, ma perché il congresso doveva arrestarsi innanzi alle diversità contrastanti delle varie regioni italiane, che non ammettono una soluzione egualitaria. Il secondo grande dibattito versò sulla tattica parlamentare. Noi crediamo che la tattica parlamentare dovrebbe essere riservata ai deputati. Un gruppo di cento deputati deve assumere da sé la responsabilità di votare pro e contro un ministero, di partecipare o meno al governo. C’è stata qui una pregiudiziale equivoca, quella del collaborazionismo (ecco un altro ismo che serve a confondere invece che a chiarire). La questione del collaborazionismo esiste per i socialisti, i quali discutono ancora tra loro se devono svolgere un’azione pratica in parlamento o se, negando il parlamento, devono ricorrere all’azione diretta dei sindacati o della piazza. Ma non può esistere per un partito che stia sulla base della democrazia parlamentare. Per questo partito può sorgere solo la questione se debba si o no lavorare assieme ad altri partiti in un dato momento. Per i socialisti è questione dunque di massima, per i popolari è questione di tattica. E per le questioni di tattica in tutti i paesi costituzionali avviene questo: che il gruppo parlamentare agisce sotto la responsabilità propria ed il partito poi approva o condanna. A Napoli invece il congresso si è sostituito al gruppo. Non discutiamo le ragioni particolari che lo hanno indotto a ciò fare. Ogni regola patisce eccezione. I deputati hanno preferito venire al congresso a cercarvi una direttiva tattica, ch’essi non s’erano saputi dare. Ma siccome le ragioni che determinano la tattica sono ragioni parlamentari, era prevedibile che da un ambiente extra-parlamentare non poteva attendersi il lume che non s’era trovato in parlamento. Così il congresso dovette limitarsi a dire: lavorare assieme agli altri sì, ma partecipare al governo, solo in base ad accordi programmatici; ed inoltre ad aggiungere: coll’attuale ministero Nitti no, perché non ci garantisce la libertà delle nostre organizzazioni. È quest’ultima la questione principe, attorno alla quale si accanirà la lotta nel prossimo periodo della vita pubblica italiana. I socialisti preparano la rivolta e la dittatura dei sindacati operai; per questo vogliono impedire che accanto ai sindacati rossi sorga qualsiasi altra organizzazione, che turbi la preparazione rivoluzionaria o nel momento della scalata al potere si trovi pronta a contrastare ai rossi il dominio assoluto. Perciò i sindacati rossi si vantano d’essere i soli riconosciuti dallo Stato, e di condurre da soli le trattative col governo, escludendo qualsiasi altra organizzazione professionale. Il governo ha finora colla sua debolezza favorito questo trucco e gli industriali poi l’hanno senz’altro subito. Nitti ha promesso di cambiar rotta e di fatti si è ottenuto che a Roma possano trattare tutte le società – vedi, ad esempio, i ferrovieri –: ma i suoi profeti non seguono il suo esempio. I popolari sono decisi di conquistare a qualunque costo la libertà d’organizzazione. Ecco ove sì parrà la tua virtute, o partito popolare italiano. E qui sta anche il perno del cosiddetto «collaborazionismo». E sono proprio i sinistri che dovranno fare su questo terreno pratico il massimo sforzo. Fino a tanto che i socialisti non avranno smessa la loro tendenza all’impero assoluto nell’organizzazione di classe, sarà vano sperare in una collaborazione parlamentare tra popolari e socialisti. Germania e Belgio insegnano. Il migliore discorso «sinistro» vale quindi per i risultati che si propone assai meno dell’istituzione di qualsiasi sindacato che rompa il monopolio socialista. 