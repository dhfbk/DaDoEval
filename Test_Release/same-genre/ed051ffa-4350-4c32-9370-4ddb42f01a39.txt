Le direttive di Pio XI per l’Azione Cattolica – Il conflitto con il regime fascista – La fortuna della Quadragesimo Anno – Sue diverse interpretazioni Quando Pio XI pubblicò nel dicembre 1922 la sua enciclica programma Ubi Arcano Dei, parve che egli volgesse sovrattutto la sua attenzione al patrimonio di cure e di direttive ereditate da Benedetto XV; cosicché l’enciclica esamina in prima linea i problemi internazionali, le cause delle guerre e le origini morali dei dissidi che straziavano l’umanità. Unde bella et lites in vobis? chiedeva il nuovo pontefice con San Giacomo ; e guardando ai nuovi Stati costruiti nel dopoguerra, li definiva come Agostino «fragili e splendidi edifici di vetro», e raccomandava la santità dei trattati e proclamava la fierezza della personalità umana e disapprovava il nazionalismo immoderato. Tuttavia, già allora in questa sua prima enciclica egli non dimentica l’Azione Cattolica, cioè, come Egli dice, «quel complesso di organizzazioni, d’istituti, di opere che vengono sotto la denominazione di Azione cattolica, dai nostri prossimi antecessori con tante cure e così provvidamente suscitata… e disciplinata, secondo il rapido svolgersi e succedersi delle diverse situazioni sociali. Tutte queste forme ed opere di bene – Egli continuava – devono non solamente mantenersi, ma anche rafforzarsi e svilupparsi sempre più» . Con ciò il nuovo Pontefice smentiva le voci corse che egli non nutrisse soverchie simpatie per quelle forme concrete di attività cattoliche che avevano suscitato e promosso i suoi antecessori e specialmente Leone XIII. Questo programma di ripresa associativa Egli cercò di attuare come gli permetteva lo svolgersi della situazione in Italia, ove il crollo del movimento sindacale cristiano e la perdita del carattere confessionale da parte di molti istituti cooperativi, diretti una volta dalla Sezione economico-sociale dell’Azione Cattolica, rendevano necessaria la creazione di nuove forme e l’adozione di nuovi adattamenti e una politica di contrazione . Sorse così presso la centrale dell’Azione Cattolica l’Istituto di Attività Sociali con carattere meramente consultivo ed assistenziale . In questo periodo Pio XI in parecchi discorsi e lettere precisa il contenuto dell’Azione Cattolica, distinguendola nettamente dall’azione politica e includendovi solo come attività ausiliare l’azione economico-sociale. Egli non manca però di rivendicare il diritto di assistenza alle «società intermedie», che hanno una funzione naturale fra gli individui e lo Stato, e nell’allocuzione natalizia del 1925 Egli afferma: «Vi sono libertà che la Chiesa cattolica non può fare a meno di difendere e reclamare, essendo Essa e per dottrina e per costituzione tanto aliena dall’anarchia, alla quale liberalismo e socialismo da Essa condannati indeprecabilmente conducono, quanto da ogni concezione politica che facendo la società e lo Stato fine a se stessi, è facilmente, per non dire fatalmente, portata a sacrificare ed assorbire i diritti individuali e particolari…». Un anno dopo, il 20 dicembre 1926, in un’allocuzione concistoriale Pio XI ripete: «Sembra che un’altra volta si riveli e si pronunci una concezione dello Stato che non può essere la concezione cattolica, mentre fa dello Stato il fine del cittadino, dell’uomo un mezzo, tutto in questo monopolizzando ed assorbendo». Tuttavia il Papa esprimeva la Sua speranza e la Sua fiducia nell’avvenire e, di fatto, i Patti Lateranensi e la conciliazione fra lo Stato e la Chiesa venivano a confermare a poca distanza di tempo queste speranze ottimiste . L’articolo 43 del Concordato confermava che «Lo Stato italiano riconosce le organizzazioni dipendenti dall’Azione Cattolica Italiana, in quanto esse, siccome la S. Sede ha disposto, svolgano la loro attività al di fuori di ogni partito politico e sotto l’immediata dipendenza della gerarchia della Chiesa per la diffusione e l’attuazione dei princìpi cattolici». Già in altri strumenti diplomatici, come nel concordato con la Lituania, il Papa aveva ottenuto che «lo Stato accordasse piena libertà di organizzazione e di funzionamento all’Azione Cattolica». Ma fu specialmente nella primavera del 1931, in occasione del 40° anniversario della Rerum Novarum, che Pio XI proclamò innanzi al mondo che la Chiesa in mezzo alla crisi della società e ai disastri economici da essa prodotti, aveva ancora delle direttive sociali da confermare e da sviluppare e una dottrina capace di ispirare e dirigere la costituzione di un ordine nuovo. Per invito di un comitato romano si videro allora convenire a Roma i rappresentanti di quelle associazioni cristiane che erano sorte per impulso della Rerum Novarum o che da essa avevano tratto alimento . Le celebrazioni commemorative vennero iniziate in Laterano presso la statua dell’operaio dedicata a Leone XIII con un discorso di Mons. Pizzardo , assistente ecclesiastico dell’Associazione Cattolica Italiana, il quale fece rilevare che già nell’enciclica Ubi Arcano Dei e nell’allocuzione 18 novembre 1924 Pio XI aveva dimostrato il Suo più vivo interessamento per la questione sociale. Nel pomeriggio le delegazioni straniere e un forte gruppo di organizzati italiani si raccoglievano nel cortile della Cancelleria alla presenza di parecchi cardinali, e i rappresentanti dei vari paesi celebrarono in vari discorsi l’anniversario della Rerum Novarum. Per l’Argentina parlò il P. Vincenzo Fernandez, per l’Austria Mons. Hausleitner, per il Belgio l’ex-ministro Heyman , presidente dei sindacati cristiani, per il Canada Osias Fillion della «Confederazione dei lavoratori canadesi», per la Cecoslovacchia il dott. Yan Ruckel, per la Germania Mons. Walterbach, presidente della confederazione che riuniva tremila società operaie cattoliche. L’avvocato Colombo per l’Azione Cattolica Italiana tenendo conto della situazione giudirica e di fatto, creata dalla legislazione corporativa fascista, disse che «dopo l’inquadramento nello Stato delle forze organizzative dei datori di lavoro e dei lavoratori, l’Azione Cattolica posti in rilievo i princìpi leoniani, e ciò che di questi si rifletteva nella Carta del lavoro italiana , provvedeva a che i propri aderenti, si adoperassero nel nuovo ordinamento a fomentare e tutelare gli interessi religiosi e morali, perché anche nel campo del lavoro, tali interessi sono spesso preminenti: e perciò stabiliva che in seno all’Azione Cattolica stessa, in apposite sezioni, si studiassero le necessità ed i doveri religiosi e morali delle diverse categorie di lavoro nonché le vie per un più ampio apostolato cristiano: tutto sotto la direzione di un organismo specializzato, l’Istituto Cattolico di Attività Sociale». Per l’Inghilterra il rappresentante della Catholic Social Guild celebrò il Cardinal Manning come uno dei precursori della Rerum Novarum; il rappresentante dell’Olanda, l’ex-ministro del Lavoro Aalbersee , mise in rilievo la legislazione sociale promossa e attuata dai Mons. Shaepman e Nolens sotto l’ispirazione della grande enciclica. Per l’Ungheria parlò il ministro Ernst, per gli Stati Uniti Mons. O’Hara vescovo di Great Falls, presidente del dipartimento sociale della C. W. C. Infine portarono il saluto delle organizzazioni operaie cristiane i delegati della Polonia, il vescovo di Valenza e Mons. Besson per la Svizzera. L’ufficio Internazionale del Lavoro aveva mandato un messaggio pieno di simpatia. Il sabato 16 maggio tutte le associazioni con centinaia di bandiere si erano raccolte nel Cortile di S. Damaso ove Pio XI in presenza di 19 cardinali, di 40 arcivescovi e vescovi preannunziò la nuova enciclica Quadragesimo Anno di imminente pubblicazione e proclamò lo scopo della commemorazione. «Rievocare – Egli disse – quelle sacre parole e quelle bandiere, ci sembra un atto di giustizia, vogliam dire di onore troppo giustamente dovuto alla grande nobilissima schiera di quei magni spiriti che di quelle parole si fecero il programma di tutta la vita e che sotto quelle bandiere militarono con tanta fermezza di fede e con tanto ardore di azione: esempio raccolto ed imitato dai successori che oggi siete voi, miei carissimi figli». Il S. Padre dava poi in tre lingue il sunto dell’enciclica che si sarebbe pubblicata tra pochi giorni. Il solo sunto fece subito grande impressione, perché si comprese che non si trattava semplicemente di un aggiornamento delle direttive leoniane, ma anche di un ulteriore sviluppo delle dottrine contenute nella Rerum Novarum. In quelle stesse giornate il Papa ricevette singolarmente i gruppi nazionali presenti a Roma. Ai belgi dichiarò che la loro visita lo faceva ripensare «alle loro belle e possenti organizzazioni, alle basi delle quali stava una collaborazione così armoniosa del lavoro, del capitale, dell’intelligenza». Parole di plauso e di incoraggiamento ebbe il Papa anche per i tedeschi guidati dall’on. Joos e dal dott. Otte presidente dei sindacati cristiani. Con soddisfazione Egli salutò tra i francesi Eugenio Duthoit presidente delle Settimane Sociali; gli scrittori dell’Action Populaire, Leon Harmel junior e Gaston Tessier dei sindacati cristiani. In confronto dei polacchi il S. Padre rilevò in modo particolare il pericolo del comunismo e di fronte alle rappresentanze cattoliche italiane, specie in una udienza concessa agli universitari il 18 maggio, il Papa insistette sulla necessità di denunciargli con franchezza tutte le ostilità incontrate dalle società cattoliche, ricordando che Egli altra volta a proposito di circoli cattolici e delle cooperative della Brianza, era intervenuto per rifondere loro tutti i danni patiti. È ben noto che in seguito ad una circolare, inviata dalla Federazione della Gioventù Cattolica di Roma, per la costituzione di sezioni professionali, nella quale si parlava di assistenza ai soci, si era avuto in qualche giornale fascista una eco vivace della preoccupazione che l’Azione Cattolica volesse occuparsi non solo dell’assistenza morale, ma anche dell’assistenza in genere ai giovani lavoratori. L’erronea interpretazione del discorso di un alto prelato tenuto in occasione delle giornate commemorative del maggio, il quale aveva citata come esempio la forza organizzativa dei cattolici bavaresi, diede pretesto a nuovi attacchi giornalistici. Benché il presidente protempore dell’Azione Cattolica Italiana, comm. Ciriaci , nell’assemblea generale appunto del 15 maggio, richiamandosi ad una dichiarazione del Partito Nazionale Fascista del 30 marzo 1930, avesse rilevato che i rapporti dell’Azione Cattolica di fronte alle opere del regime erano ben definiti e «che nessuna incompatibilità può essere determinata per contemporanea partecipazione all’Azione Cattolica ed al P.N.F. ed alle opere del regime», apparve subito che la questione non era ancora chiarita e che esistevano dei grossi malintesi. Nella polemica erano già intervenuti da una parte il segretario del partito Giuriati col suo discorso alla Scala di Milano, dall’altra il S. Padre con una lettera al Cardinale Schuster che si richiamava all’art. 43 del Concordato. Ma dopo la commemorazione della Rerum Novarum, la polemica s’inasprì e fu accompagnata da atti e conflitti che l’«Osservatore Romano» cominciò a registrare dal 28 maggio in poi. Il 1° giugno l’Agenzia Stefani pubblicava un comunicato annunciando «che l’ordine di scioglimento di tutte le associazioni giovanili, non direttamente dipendenti dal P.N.F. era stato dappertutto eseguito senza incidenti». Pio XI reagì con vivaci proteste e incalzanti discorsi. Disposizioni più gravi furono prese il 31 maggio in una riunione straordinaria di cardinali di curia, le quali fra l’altro sospendavano le processioni solenni. Ed ecco il 29 giugno 1930 comparire l’enciclica non abbiamo bisogno apparsa contemporaneamente in varie capitali del mondo, nell’«Osservatore Romano», il 25 luglio. Il Papa vi riassume tutta la polemica, protesta che l’Azione Cattolica è assolutamente al di fuori ed al di sopra di ogni partito politico, riafferma i diritti della Chiesa nell’educazione dei giovani, dichiara che «una concezione politica la quale attribuisce allo Stato interamente ed unicamente la cura delle loro generazioni, dalla prima età fino all’età adulta, non è conciliabile con la dottrina cattolica, né coi diritti naturali della famiglia». Il Papa conclude dicendo di non aver voluto condannare né un partito né un regime come tale, ma solo ciò che nel programma e nell’azione ci fosse di inconciliabile col cattolicismo . È noto che l’enciclica fece grande sensazione all’interno e all’estero e che subito in Italia da una parte e dall’altra si misero di mezzo dei conciliatori, per diminuire gli attriti e condurre gradatamente ad un compromesso. Esso venne infatti concluso il 2 settembre 1931 con una convenzione la quale si può considerare come un’aggiunta interpretativa dell’art. 43 del Concordato. La convenzione dichiara «che l’Azione Cattolica Italiana è essenzialmente diocesana e dipende direttamente dai vescovi i quali ne scelgono i dirigenti ecclesiastici e laici. Non potranno esser scelti a dirigenti coloro che appartennero a partiti avversi al regime. Conformemente ai suoi fini di ordine religioso-soprannaturale l’Azione Cattolica non si occupa affatto di politica e nelle sue forme esteriori organizzative si astiene da tutto quanto è proprio e tradizionale dei partiti politici. L’Azione Cattolica non ha nel suo programma la costituzione di associazioni professionali e non si propone compiti di ordine sindacale. Le sue sezioni professionali sono formate ai fini esclusivamente spirituali e si propongono inoltre di contribuire acché il sindacato, giuridicamente costituito, risponda sempre meglio al principio di collaborazione tra le classi ed alle finalità sociali e nazionali che in paese cattolico lo Stato coll’attuale ordinamento si propone di raggiungere. I Circoli giovanili si asterranno dallo svolgimento di qualsiasi attività di tipo atletico e sportivo, limitandosi a trattenimenti d’indole ricreativa con finalità religiosa». In seguito a tale convenzione le associazioni giovanili venivano ricostituite e l’Azione Cattolica Italiana, sottoposta ad un nuovo ordinamento decentrato, potè riprendere la sua attività nei limiti della convenzione circoscritti e lealmente mantenuti. Nell’allocuzione natalizia dello stesso anno, il Papa accanto «alle amarezze di quel periodo» ricordò la mondiale manifestazione di solidarietà che la sua enciclica aveva suscitato in favore dell’Azione Cattolica. Intanto i rapporti fra Chiesa e Stato in Italia erano ridivenuti fiduciosi e, a confermarlo solennemente, l’11 febbraio 1932 il Capo del governo italiano s’incontrava in Vaticano col Pontefice. L’enciclica Quadragesimo Anno venne commentata e volgarizzata nelle più diverse nazioni. Ricordiamo il commento del P. Rutten nella sua magnifica Doctrine sociale de l’Église , l’edizione annotata dal P. Gundlach , il commento del P. Oswald Nell-Breuning , lo studio di Otto Schilling sulla morale economica secondo le linee direttive della Q.A., Monaco 1933 , lo studio ancora di Enrico Getzeny sul Capitalismo e socialismo alla luce delle nuove encicliche, 1932 (Pustet) , il commento del canadese G. Archambault (Montreal 1932) , l’edizione di P. Husslein The Christian Social Manifesto (New York) , il voluminoso commentario dell’olandese P. Cassiano Hentzen . In Francia se ne occuparono diffusamente le Settimane Sociali e parecchie pubblicazioni come Mainien Charl La Doctrine Sociale de l’Eglise ; in Austria la prima Settimana Sociale del dopoguerra venne dedicata alla Q.A. (Vienna 1935), mentre già prima la volgarizzazione della stessa enciclica era stata il compito dell’annuale tornata del Volksbund del 1931; in Italia venne pubblicata un’edizione nel testo latino e nella traduzione italiana, con numerosi riferimenti, dall’Università Cattolica di Milano . Uomini di stato cattolici come Dollfuss e Van Zeeland esaltarono i suoi insegnamenti, ma anche protestanti ed uomini di fede politica avversa ebbero parole di riconoscimento e di ammirazione. Basterà ricordare Roosevelt , i ministri socialisti Blum e Auriol e il radicale Campinchi . Come era naturale, dell’enciclica s’impadronirono anche le varie tendenze politiche dei cattolici. In Austria taluni scendendo dalle direttive generali ad applicazioni particolari che l’enciclica non contempla, fecero risalire ad essa lo speciale regime corporativo autoritario del nuovo Stato austriaco ; a tale accaparramento per un dato regime s’opposero i sindacalisti cristiani del Belgio, della Francia e dell’Olanda pur riconoscendo ogni valore alle ardite riforme dei cristiano-sociali viennesi; per altri commentatori poi l’enciclica aveva approvato incondizionatamente il corporativismo fascista, per altri ancora – vedere ad esempio il Nell-Breuning – l’aveva nettamente respinto. Le discussioni nelle assemblee e nelle riviste furono frequenti ed assai vive; alla fine ne risultò il seguente chiarimento. L’enciclica, parlando della restaurazione dell’ordine sociale (societatis ordo instaurandus), non disegna nessun piano concreto e tecnico di ricostruzione, ma conferma o stabilisce alcune direttive di principio. In primo luogo viene rivendicato il così detto principio della sussidiarietà, cioè che lo Stato debba «aiutare in maniera suppletiva le membra del corpo sociale, non già distruggerle ed assorbirle» . «Siccome è illecito togliere agli individui ciò che essi possono compiere con le forze e con l’industria propria per affidarlo alla comunità, così è ingiusto ripetere ad una maggiore e più alta società quello che dalle minori e inferiori comunità si può fare… Si persuadano dunque fermamente gli uomini di governo che quanto più perfettamente sarà mantenuto l’ordine gerarchico tra le diverse associazioni, conforme al principio della funzione supplettiva dell’attività sociale, tanto più forte riuscirà l’autorità e la potenza sociale». La politica sociale dovrà promuovere la ricostituzione delle professioni; queste professioni che in latino sono dette ordines, i tedeschi traducono con Berufstände, i francesi corps professionels, gli inglesi ranks o vocation groups, vengono contrapposte alla classe ossia alla suddivisione causata dal mercato del lavoro a seconda dell’offerta e della domanda. La lotta di classe deve essere abolita e perciò le professioni costituite in modo che gli uomini vi aderiscano non secondo l’ufficio che hanno sul mercato del lavoro, ma secondo la professione che esercitano. Gli organismi professionali dunque, o, potremo già dire, le corporazioni devono raggruppare le persone non in tanto in quanto sono datori di lavoro o prestatori d’opera, ma semplicemente in quanto partecipano allo stesso ramo di produzione. Si formeranno così – insegna l’enciclica – delle «corporazioni con diritto loro proprio, corporazioni se non essenziali alla società civile, almeno naturali», come, precisa l’enciclica, «avviene per impulso di natura che quanti si trovano congiunti per vicinanza di luogo si uniscano a formare i municipii» . È chiaro che qui senza entrare in particolari tecnici si vagheggia, almeno come ultima méta, la costituzione di corporazioni a carattere autonomo, come sono i comuni in confronto allo Stato. Tuttavia la Q. A. ci tiene a riaffermare che, come insegnò già Leone XIII per il regime politico, la Chiesa lascia «libera la scelta di quella forma che meglio aggrada, purché si provveda alla giustizia e alle esigenze del bene comune». L’enciclica non s’identifica quindi con nessuna forma di Stato corporativo e fa astrazione dai vari regimi politici. Continuando però il paragone colle autonomie comunali, l’enciclica dice che come gli abitanti dello stesso municipio usano associarsi per fini svariatissimi, e a tali associazioni ognuno è libero di dare o non dare il suo nome, così quelli che appartengono alla stessa professione potranno unirsi in associazioni libere. Sono queste le società culturali, di assistenza, di formazione, di divertimento, ecc. che possono sussistere accanto alle corporazioni di diritto pubblico. E Pio XI riafferma che «l’uomo ha libertà non solo di formare queste associazioni che sono di ordine e diritto privato, ma anche di introdurre quell’ordinamento e quelle leggi che si giudichino le meglio conducenti al fine». Accanto a tali rivendicazioni di autonomia si afferma però anche la necessità che la libera concorrenza, «quantunque sia cosa equa certamente e utile se contenuta in limiti ben determinati» non può essere per nessun conto il «timone dell’economia», il principio direttivo della quale invece, che non può essere affidato all’odierna oligarchia economica sostituitasi alla libera concorrenza, deve essere la giustizia e la carità. Ora a rivendicare e garantire la giustizia attenderà l’autorità pubblica, cioè lo Stato. Anzi, giacché le varie nazioni «nel campo economico stanno in mutua dipendenza e debbono aiutarsi a vicenda», bisognerà promuovere «una felice cooperazione di economia internazionale». Segue a questo punto un particolare accenno all’organizzazione sindacale e corporativa italiana, e qui i commentatori mettendo l’accento chi sulle approvazioni del Papa, chi sulle riserve ch’Egli fa, hanno voluto o identificare le corporazioni italiane col concetto generico che della corporazione mostra d’avere l’enciclica, ovvero vedervi segnalato un contrasto essenziale. Rileggendo serenamente questo brano, si vede che esso non è se non ciò che Pio XI stesso affermava in un discorso del 30 maggio 1931, cioè «un cenno di benevola attenzione agli ordinamenti sindacali e corporativi italiani». Il sistema corporativo italiano era allora in via d’attuazione; il S. Padre dopo aver messo in rilievo «i vantaggi dell’ordinamento», cioè «la pacifica collaborazione delle classi, la repressione dei conati socialistici, l’azione moderatrice d’una speciale magistratura», aggiungeva tuttavia: «non mancare chi teme che lo Stato si sostituisca alle libere attività, invece di limitarsi alla necessaria e sufficiente assistenza ed aiuto… e, di fronte a tali preoccupazioni, richiamava i princìpi generali più sopra ricordati e riaffermati» . Ma l’enciclica non si è limitata a dare alcune magistrali direttive per la «restaurazione dell’ordine sociale». Importante essa è per una notevole progressione, in confronto della R.N. nella questione del salario, poiché Pio XI, superando antiche discussioni e accogliendo la dottrina del Pottier, stabilisce che la mercede debba bastare non solo al sostentamento dell’operaio, ma anche a quello della famiglia; e aggiunge queste gravi parole: «Che se nelle presenti circostanze della società ciò non sempre si potrà fare, la giustizia sociale richiede che s’introducano quanto prima delle mutazioni che assicurino ad ogni operaio adulto siffatti salari». Egli riafferma inoltre che bisogna concentrare tutti gli sforzi per la redemptio proletariorum, cioè per la liberazione del proletariato dalla servitù economica, bisogna tendere cioè, «temperando il contratto d’opera col contratto di società», (vale a dire introducendo varie forme di cooperazione e compartecipazione), a superare il proletariato, ossia alla «sproletarizzazione». La «Entproletarisierung» dei nazionalsocialisti non è dunque un programma nuovo. Si aggiunga che l’Enciclica contiene sulla presente situazione economica una critica così spietata, da indurre le classi sociali dirigenti ad un fecondo esame di coscienza. Celebre è il passo, citato anche alla Camera francese, sul costituirsi di un potentatus finanziario: «Quello che ferisce agli occhi è che ai nostri tempi non vi ha solo concentrazione della ricchezza, ma l’accumularsi altresì di una potenza enorme, di una dispotica padronanza dell’economia in mano di pochi, e questi sovente neppure proprietari, ma solo depositari e amministratori del capitale, di cui essi però dispongono a loro grado e piacimento. Questo potere diviene più che mai dispotico in quelli che, tenendo in pugno il danaro, la fanno da padroni, dominano il credito e padroneggiano i prestiti; onde sono in qualche modo i distributori del sangue stesso, di cui vive l’organismo economico, e hanno in mano per così dire, l’anima dell’economia, sicché nessuno, contro la loro volontà, potrebbe nemmeno respirare» . Infine l’enciclica si rivolge naturalmente contro il socialismo, sottoponendolo ad una critica vigorosa e minuziosa, tanto se si tratta delle forme più temperate del socialismo, come delle forme più radicali, fino al comunismo bolscevico. Su quest’argomento in particolare, dopo aver dato l’allarme in parecchi altri discorsi, Pio XI doveva ritornare con quel documento specialissimo e tempestivo che fu l’enciclica Divini Redemptoris diretta contro il «comunismo ateo» ed emanata nel marzo 1937 mentre infieriva in Spagna la guerra civile ed il nazionalsocialismo in Germania (contro i cui eccessi dottrinali e pratici si pubblicava negli stessi giorni un’altra enciclica ) si attribuiva il vanto di aver osteggiato e debellato con la forza dei suoi metodi, il bolscevismo. La prima parte di questo documento espone e confuta le dottrine del comunismo e ne segnala le pratiche e disastrose conseguenze; la seconda al comunismo oppone la luminosa dottrina della Chiesa; nella terza si tratta dei rimedi, e mezzi. Questa parte ricostruttiva viene spesso trascurata dalla stampa anticomunista, ragione per cui essa va qui ricordata con maggiore rilievo. Dopo aver affermato «che non si può tentare di esimersi dai grandi doveri imposti dalla giustizia con piccoli doni di misericordia», il Papa rivolge un appello speciale ai datori di lavoro (capp. 51 e 52). «Perciò ci rivolgiamo in modo particolare a voi, padroni e industriali cristiani, il cui compito è spesso tanto difficile perché voi portate la pesante eredità degli errori di un regime economico iniquo che ha esercitato il suo rovinoso influsso durante più generazioni; siate voi stessi memori della vostra responsabilità. È purtroppo vero che il modo di agire di certi ambienti cattolici ha contribuito a scuotere la fiducia dei lavoratori nella religione di Gesù Cristo. Essi non volevano capire che la carità cristiana esige il riconoscimento di certi diritti che sono dovuti all’operaio e che la Chiesa gli ha esplicitamente riconosciuti. Come è da giudicarsi l’operato di quei padroni cattolici, i quali in qualche luogo sono riusciti ad impedire la lettura della nostra enciclica Quadragesimo Anno, nelle loro Chiese patronali? o di quegli industriali cattolici che si sono mostrati fino ad oggi gli avversari di un movimento operaio da noi stessi raccomandato? E non è da deplorare che il diritto di proprietà, riconosciuto dalla Chiesa sia stato talvolta usato per defraudare l’operaio del suo giusto salario e dei suoi diritti sociali?». E qui l’autore dell’enciclica tocca il punto fondamentale che distingue la dottrina cristiana dalla concezione liberale dell’economia, poiché Egli afferma che vi sono altri diritti ed altri doveri al di fuori di quelli fissati nel contratto di lavoro. «Difatti – continua la Divini Redemptoris –, oltre la giustizia commutativa vi è pure la giustizia sociale che impone anch’essa dei doveri a cui non si possono sottrarre né i padroni né gli operai. Ed è appunto proprio della giustizia sociale l’esigere dai singoli tutto ciò che è necessario al bene comune. Ma come nell’organismo vivente non viene provvisto al tutto, se non si dà alle singole parti ed alle singole membra tutto ciò di cui esse abbisognano per esercitare le loro funzioni, così non si può provvedere all’organismo sociale e al bene di tutta la società se non si dà alle singole parti ed ai singoli membri, cioè a uomini dotati della dignità di persone, tutto quello che devono avere per le loro funzioni sociali… Ma non si può dire di avere soddisfatto alla giustizia sociale, se gli operai non hanno assicurato il proprio sostentamento e quello delle proprie famiglie con un salario proporzionato a questo fine; se non si facilita loro l’occasione di acquistare qualche modesta fortuna, prevenendo così la piaga del pauperismo universale; se non si prendono provvedimenti a loro vantaggio, con assicurazioni pubbliche e private, per il tempo della loro vecchiaia, della malattia o della disoccupazione. In una parola, per ripetere quello che abbiamo detto nella nostra enciclica Quadragesimo Anno: allora l’economia sociale veramente sussisterà ed otterrà i suoi fini, quando a tutti e singoli soci saranno somministrati tutti i beni che si possono apprestare con le forze e i sussidi della natura, con l’arte tecnica, con la costituzione sociale del fatto economico; i quali beni debbono essere tanti quanti sono necessari sia a soddisfare i bisogni ed alle oneste comodità, sia a promuovere gli uomini a quella più felice condizione di vita che, quando la cosa si faccia prudentemente, non solo non è d’ostacolo alla virtù, ma grandemente la favorisce» . Questo magnifico squarcio, che basterebbe da solo a confutare le accuse spesso elevate contro la Chiesa, quasi che essa non sapesse predicare che la supina rassegnazione al sistema economico presente, e che nel vigoroso linguaggio tenuto a chi è provveduto di beni materiali arieggia a certe antiche omelie dei Santi Padri, dovrebbe venir ristampato in ogni opportuna occasione dai giornali cattolici, affinché diventi uno degli alimenti ordinari della nostra vita d’apostolato sociale. Si badi bene, non si tratta qui di un appello rivolto semplicemente ai singoli o solo alla categoria padronale, poiché nel capitolo seguente Pio XI continua: «Se poi, come avviene sempre più frequentemente nel salariato, la giustizia non può esser osservata dai singoli, se non a patto che tutti si accordino a praticarla insieme mediante istituzioni che uniscano tra loro i datori di lavoro, per evitare tra essi una concorrenza incompatibile con la giustizia dovuta ai lavoratori, il dovere degli impresari e dei padroni è di sostenere e di promuovere queste istituzioni necessarie, che diventano il mezzo normale per poter adempiere i doveri di giustizia. Ma anche i lavoratori si ricordino dei loro obblighi di carità e di giustizia verso i datori di lavoro, e siano persuasi che con questo salvaguarderanno meglio anche i propri interessi» . Invitati così padroni ed operai ad organizzarsi, l’enciclica in un altro capitoletto ancora afferma che non si può «far regnare nelle relazioni economicosociali la mutua collaborazione della giustizia e della carità se non per mezzo di un corpo di istituzioni professionali e interprofessionali su basi solidamente cristiane, collegate tra loro e formanti sotto forme diverse e adattate ai luoghi e circostanze, quello che si diceva la corporazione» . Ecco dunque riaffermato tutto il programma di restaurazione dell’ordine sociale già esposto nella Q. A. È necessario, dice ad essi nella Divini Redemptoris, di «promuovere lo studio dei problemi sociali alla luce della dottrina della Chiesa e diffonderne gl’insegnamenti… perché i cattolici, illuminati da tale studio, inclinino le volontà a seguirla e ad applicarla come norma del retto vivere, per l’adempimento coscienzioso dei molteplici doveri sociali, opponendosi così a quella incoerenza e discontinuità nella vita cristiana da noi varie volte lamentata, per cui taluni, mentre sono apparentemente fedeli all’adempimento dei loro doveri religiosi, nel campo poi del lavoro e dell’industria o della professione o dell’impiego, per un deplorevole sdoppiamento di coscienza conducono una vita troppo disforme dalle norme della giustizia e dalla carità cristiana, procurando in tal modo grave scandalo ai deboli e offrendo ai cattivi facile pretesto di screditare la Chiesa stessa» . La cultura sociale è dunque anzitutto necessaria per il «retto vivere» dei cattolici nella società e per ragioni di pratica apologetica in confronto degli avversari della Chiesa. Ma essa è sovratutto indispensabile all’opera di apostolato, ossia all’essenza stessa dell’Azione Cattolica. Fu detto però che Pio XI, a differenza di Leone XIII, più che un suscitatore e una guida del movimento cattolico sociale, apparve piuttosto come un maestro e un teorizzatore. Ma l’obiezione ha un fondamento apparente; cioè, è ben vero che Leone XIII ebbe più frequenti contatti col movimento, al quale diede un impulso quasi quotidiano, ma ciò va attribuito alla differenza dei tempi e della situazione politico-sociale. Non è qui il luogo di esaminare in maggiori particolari tale osservazione critica; ci basti affermare che anche Pio XI ha sempre mirato a promuovere la scuola cattolico-sociale e l’azione riformatrice dei cattolici. Gli appelli più fervidi e più fiduciosi dei suoi documenti sociali sono sempre riservati ai cattolici militanti. Come in altre età della storia, dice Pio XI nella Q. A., «per ricondurre a Cristo le classi diverse di uomini che l’hanno rinnegato, è necessario anzitutto scegliere nel loro seno e formare ausiliari della Chiesa che… sappiano parlare ai loro cuori con sensi di fraterno amore. I primi ed immediati apostoli degli operai devono essere operai, degli industriali e commercianti gl’industriali e commercianti stessi…» . La formazione di tali apostoli spetta al clero. Per questo la Q. A. rinnova gl’incitamenti e le approvazioni di Leone XIII in favore delle società operaie cattoliche, per questo si ringraziano e s’incoraggiano in modo speciale «gli ascritti all’Azione Cattolica, i quali con particolare studio si occupano con Noi della questione sociale, in quanto questa spetta e compete alla Chiesa per la sua stessa divina istituzione» (Q. A) . Ma una scuola cristiano-sociale e un’attività specifica dei cattolici sono motivate anche dal fatto che solo la loro dottrina, integralmente studiata ed applicata, può portare alla restaurazione. La riforma delle istituzioni, l’osservanza della giustizia commutativa non bastano. «La sola giustizia potrà ben togliere di mezzo le cause dei conflitti sociali, non già unire i cuori e stringere insieme le volontà…» (Q. A.) . Questo indispensabile legame non può essere che la Charitas, la legge dell’amore di Cristo, che ci rende tutti figlioli di una stessa paternità divina. Questo divino precetto, aggiunge la Divini Redemptoris, è «la preziosa tessera di riconoscimento lasciata da Cristo ai suoi veri discepoli» . «…Una divina forza rigeneratrice si trova in questo precetto nuovo (come Gesù lo chiamava) di carità cristiana, la cui fedele osservanza infonderà nei cuori un’interna pace sconosciuta al mondo e rimedierà efficacemente ai mali che travagliano l’umanità» (D.R. 48). 