Non è il caso di rifare qui la storia – ormai nota a tutti – delle tristi vicende passate da mons. Endrici durante la guerra e dell’eroico suo contegno di fronte alle lusinghe, alle minacce e alle vessazioni dell’allora imperiale e regio governo di Vienna per cui egli giustamente passerà alla storia col nome glorioso di «Mercier d’Italia» . Ma non sarà inutile, fra i tanti ricordi che, nell’occasione della morte di Benedetto XV, si sono riesumati intorno alla figura del pontefice defunto, richiamare un istante quello dell’ampio appoggio che questo stesso pontefice dette al vescovo di Trento in questi tristi momenti, quando il contegno inqualificabile del governo austriaco era inteso, come si sa – attraverso prima la prigionia di S. Nicolò, poi il trasporto e il processo a Vienna, e da ultimo la relegazione a Heiligenkreuz – a togliere mons. Endrici dalla sede vescovile di S. Vigilio attentando, in una maniera senza precedenti, alla libertà della Chiesa e instaurando, in modo e in misura anche peggiori, i sistemi del tempo famoso di Giuseppe II. Basterà citare due documenti soli. Mons. Endrici, naturalmente, per mezzo del nunzio di Vienna, aveva messo al corrente il papa delle tristi condizioni in cui versava. Altrettanto, ma in ben altra forma, aveva fatto il governo austriaco. Se non che il papa – come aveva sostenuto il vescovo prima che la bufera scoppiasse in tutta la sua tragica pienezza, ancora negli anni di pace in cui, per la nota guerra contro il Volksbund, la posizione di mons. Endrici era già diventata pericolosa – così lo sostenne ora che il momento più terribile della prova era giunto. In data 13 settembre 1916, in risposta alla sua relazione, il vescovo riceveva, a firma del cardinale segretario di Stato Gasparri , la seguente lettera: «Il Santo Padre ha ricevuto l’esposto direttogli dalla S. V. III.ma e Rev. ma il primo dello scorso mese di agosto sulla sua attuale situazione di fronte a codesto I. e R. Governo. Sua Santità è addolorata per le gravi difficoltà a cui Ella è esposta e prega il Signore di volerLa confortare e sostenere nella prova che V.S. attraversa. Desidera intanto l’augusto Pontefice assicurarLa nuovamente del Suo paterno affetto e del Suo vivo interessamento per Lei … Nell’eseguire il venerato incarico affidatomi dal Santo Padre io profitto volentieri dell’occasione per affermarmi con sensi di distinta e sincera stima ecc.». Una lettera ancora più eloquente è questa, scritta di proprio pugno dal Pontefice: «BENEDICTUS PP. XV. Salute e apostolica benedizione. Abbiamo appreso con vivo compiacimento la notizia che il giorno 28 corr. coronerà felicemente il quinto lustro da che Voi, o Venerabile Fratello, offriste la prima volta sul divino altare l’incruento Sacrificio. Questo pio e soave ricordo non può fare a meno di commuovere profondamente il Vostro cuore e di farvi gustare novellamente le ineffabili dolcezze delle primizie sacerdotali. Ma a questo motivo di spirituale letizia altro e non minore verrà ad aggiungervi se Voi, o Venerabile Fratello, volgendo indietro lo sguardo contemplerete cogli occhi della mente la lunga via percorsa santamente, lavorando con infaticabile zelo nella vigna del Signore. Voi la vedrete infatti seminata di consolanti frutti di vita eterna raccolti colla perseverante attività di un alacre e zelante apostolato rivolto interamente alla gloria di Dio e al bene delle anime. A questo duplice riflesso Noi pure, che nella Nostra qualità di Padre comune partecipiamo come alle pene così ai gaudi dei figli Nostri, non possiamo non esultare con Voi di santo giubilo, e, mentre Vi esprimiamo le nostre vive felicitazioni, Ci gode l’animo di confermarvi in questa fausta circostanza i sentimenti della paterna benevolenza di cui meritatamente Vi circondiamo e della quale vogliamo darVi testimonianza impartendovi di tutto cuore, o Venerabile Fratello, l’apostolica benedizione. Dal Vaticano, li 14 ottobre 1916. BENEDICTUS PP. XV.». Nella parola che, direttamente o indirettamente, per mezzo del nunzio a Vienna, gli inviava il Santo Padre, certo il vescovo di Trento trovò uno dei maggiori incoraggiamenti alla sua eroica resistenza per la libertà propria personale e per quella della Chiesa. Le prove di benevolenza del defunto pontefice verso la diocesi tridentina e il suo pastore non sono soltanto qui. Molte, moltissime altre si potrebbero aggiungere se il tempo e lo spazio non mancassero. Ma basteranno queste due come quelle che, appartenendo al periodo forse più torbido che il nostro paese abbia mai attraversato, sono destinate ad essere delle più significative e a lumeggiare meglio l’eroica figura del vescovo di Trento accanto a quella del grande papa defunto. E sono anche destinate, ogni volta che le richiamiamo alla memoria, a farci risentire in petto tutto l’orgoglio di essere nati da questa gloriosa italica terra trentina e d’essere in pari tempo figli devoti della Chiesa di Cristo e del suo augusto Capo. 