I nostri accademici ritornano ora in patria e ricomincia il periodo delle vacanze. Il periodo è fugace quant’altro mai, giova tuttavia ricordare ch’esso fu già, per molti dei nostri, tempo di lavoro e di lotta. Molti preferirono agli ozi dei monti la vita agitata fra la gente, e le conferenze, le adunanze parvero come un soffio nuovo che commovesse l’aria greve dell’estate. Nulla è parso a noi più pernicioso della presunzione giovanile che all’urto prodotto dal contrasto fra la vita universitaria e quella campagnola del proprio paese non sa meditare e adattarsi, ma vuol rompere ed innovare avendo in viso più sogghigno di disprezzo per il tradizionale e il vecchio, che in cuore fermi propositi e idee chiare circa il nuovo e l’avvenire. Nessuno d’altro canto ci è parso d’aver colpito meglio nel segno di colui che ritornato dalle aule universitarie ai solchi dei padri, durante le ferie estive, immedesimandosi al popolo, tenta sulle basi antiche e sicure di erigere qualche cosa di utilmente nuovo e di apportare nuove idee e novelle forme. Lo spirito di presunzione fu cattivo animatore di moltissimi tra i nostri studenti del Trentino: un sapere più formale che intrinseco, la fede perduta, d’altro canto un tal quale idealismo, una fiducia cieca nella coltura moderna li spinse ad un lavoro che fosse politico o semplicemente di coltura, non raggiunse il suo scopo e non fu padre che di delusioni. Così le conferenze, le adunanze lasciarono il tempo che trovarono. Diversamente accade ai giovani, i quali, inspirati a quegli ideali che condivide il Trentino cristiano, avendo già legato il popolo a sé per l’anello della medesima fede, molte idee, molto moto portarono al popolo e fecero opera di vero progresso. Dobbiamo forse ricordare quanta parte del movimento popolare e cristiano furono i nostri studenti accademici e quanti coloro che sono ora alla testa delle nostre organizzazioni s’addestrano fino dagli anni dello studio, durante le ferie, alle battaglie future? A tutta la riscossa popolare i giovani presero parte, accanto al clero, a lato di intelligenti operai e spesso furono essi a trovare nelle grandi adunanze e nei congressi l’espressione più calda e più sincera di quella che poi chiamammo Democrazia cristiana. Oggi molto è raggiunto: un’organizzazione economica rurale, che i forestieri c’invidiano, opere materiali e morali che non passeranno. Ma difficile è mantenere. Le piante, a cui manchi per poco il nutrimento, inaridiscono. Le società economiche senza lo spirito per cui sono sorte, diventano delle botteghe come tant’altre. Infine ora dovrebbe incominciare il vero lavoro per il risorgimento del paese, la creazione delle industrie. Ma quelle specialmente che abbisognano ancora dell’entusiasmo, della parola dei giovani sono le associazioni di coltura popolare, le società operaie, i circoli di lettura. Sono fiori delicati, presto avvizziti se l’acqua vien meno. S’è detto che sono in decadenza. Non è vero, sono assopite. A voi, giovani, provate a mandare loro una voce e si scuoteranno, solleveranno il capo. Più urgente è la necessità di lavorare in questo campo, se si considerano i bisogni del momento e dall’altro lato la mancanza assoluta di una coscienza politica e nazionale fra il popolo. Crearla, ecco il compito d’oggi. Opera difficile, ci hanno opposto alcuni, e per la quale dobbiamo lottare non solo coi nemici fuori casa, ma anche con certi «amici» di casa nostra. Ed è vero, ma o riuscirà anche quest’opera, o vane saranno le altre fatiche. Per i giovani accademici dovrebbe essere un punto d’onore 1’occuparsene. Senza presunzioni, senza voler apparire come propagandisti di una dottrina nuova, ma invece come continuatori del movimento cattolico, i giovani che parleranno al popolo saranno ascoltati. Via da noi il frasaiolismo e il dilettantismo a buon mercato di certi nazionalisti: niente ha reso il popolo più refrattario allo spirito nazionale di tutto questo bagaglio che si usa trascinare seco nelle dimostrazioni, nelle gite e che si tira fuori nei brindisi. E soprattutto non presentiamo né la difesa nazionale né l’opera di elevamento nazionale come qualche cosa di astratto da tutte le altre tendenze, no, non conviene parlare come di cosa a sé, o del momento. Se volete veramente creare una coscienza, dovete andare fino al fondo, dovete presentare al popolo un programma integrale di risorgimento e di rinnovamento e come parte logicamente connesso al resto anche quanto riguarda più specificamente la lingua, la questione nazionale. Dobbiamo dimostrare al popolo che il suo elevamento morale, religioso, economico e di coltura nazionale sono una medesima cosa. Allora avremo dato al popolo anche una coscienza dei suoi diritti politici entro lo Stato. Ma lasciar regnare equivoci è pericoloso, lasciar dubitare che l’elevamento nazionale possa essere qualche cosa di diverso o contrario a quello morale religioso o magari osteggiare quello economico, è come rinunziare per sempre a formare il Trentino, quel Trentino moralmente unito cioè, che non esiste ancora. Vedano i giovani amici di rivolgere la mente e l’opera loro a questa meta. La nostra Unione popolare ha presentato questo programma al popolo e l’ha lanciato quasi per tutte le valli. Spiegarlo, diffonderlo fra le classi popolari è lavorare alla formazione del Trentino, di questa nostra terra, che faremo indipendente dagli avversari solo quando avremo un popolo intelligente, libero e franco. 