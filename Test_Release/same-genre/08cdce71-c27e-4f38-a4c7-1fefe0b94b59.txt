Ha chiuso a Milano i suoi lavori il consiglio nazionale del partito liberale italiano. Le discussione si svolsero a porte chiuse e per il pubblico non si stamparono che le conclusioni del segretario politico e gli ordini del giorno votati. Quelle e questi si riassumono così: necessità di costituire un proprio gruppo parlamentare con propria fisionomia e autonomia quale organo esecutivo della direzione e sulla base dei principi affermati al congresso di Bologna e riaffermata volontà di appoggiare il governo Mussolini per la ricostruzione morale, economica e finanziaria della Nazione. I confronti con Torino s’impongono. La figura esteriore è diversa: a Milano un convegno ristretto di dirigenti, a Torino un’assemblea di delegati nazionali, a Milano dibattito fra amici sicuri, assente il controllo della stampa, a Torino discussione vivace in presenza di cinquanta redattori, in maggioranza malevoli. Nessuna possibilità quindi per Milano di commentare le conclusioni con interpretazioni di colore e d’ambiente, nessun pericolo che l’«animus» del convegno possa venir invocato per indebolire l’efficacia o correggere il significato degli o.d.g. Ma, al di là di queste ed altre differenze, vi è una parte sostanziale che non contrasta con Torino e sulla quale giova richiamare l’attenzione. Anche a Milano, benché in forma più tenue, si espresse lo stesso pensiero direttivo: appoggiare il governo sì, ma col proposito di rinvigorire l’istituto parlamentare, fiancheggiare il fascismo sì, ma rafforzare la propria fisionomia di partito e ridurre alla disciplina d’un gruppo organizzato tutti i deputati che al partito liberale intendono aderire. Sono, in fondo, le stesse conclusioni di Torino, per quanto rivestite di maggiore cautela. E, si capisce, le cautele non sono mai troppe. Dopoché Mussolini ha ripudiati «gl’immortali principii» e la dottrina politica del liberalismo, dopoché s’è sdegnato dell’urtante richiamo alla «libertà», i liberali correvano un rischio maggiore ancora dei popolari; parlarono quindi in confidenza e a voce sommessa. Ma importa sovratutto come si conclude. E si è concluso appunto – come si è concluso a Torino – per una demarcazione di programma e per la distinzione di forze organizzate. Ora se tali direttive avranno o non avranno un immediato successo politico non è dato prevedere. I maggiori uomini rappresentativi del liberalismo erano assenti, la grande maggioranza dei quattro gruppi liberali ora esistenti alla Camera, non sono impegnati dal convegno di Milano, i ministri liberali – Rossi e De Capitani – non hanno aderito: non si può quindi sapere se la disciplina prevarrà e se il gruppo, dipendente dalla direzione, verrà costituito. A noi giova però finora rilevare come i liberali, dopo tanto irridere al nostro sistema di affermazioni programmatiche e di formazioni disciplinate, dopo tanto vantare il libero individualismo dei propri uomini politici, nelle angustie dell’ora, sentono il bisogno di darsi un programma, una direzione di partito, un segretario politico, un consiglio nazionale, un gruppo parlamentare; e ci piace constatare che il consiglio nazionale e la direzione usciti da un’assemblea costituente di partito tentino di costringere nei ranghi d’una propria disciplina i deputati che devono il mandato alla loro situazione locale. Il mondo cammina; fino a pochi mesi fa non esisteva che uno scandalo nella politica italiana: il potere extraparlamentare, anticostituzionale di D. Sturzo che, a mezzo d’una direzione di partito e d’un consiglio nazionale, pretendeva dirigere i deputati; oggi gli scandali sono parecchi. Ma non intendiamo di riferirci ai più grossi; intendiamo parlare di questo ultimo, meno rumoroso, meno pericoloso, ma, per il campo ove avviene, più caratteristico, cioè del nuovo «ordre de bataille» del partito liberale. 