L’onorevole De Gasperi ha ricevuto iersera a Palazzo Chigi i rappresentanti della stampa italiana ed estera e ha fatto loro alcune dichiarazioni. Egli ha esordito dicendo di voler prendere congedo, quale dimissionario, dalla stampa italiana ed estera ringraziando della collaborazione prestata, collaborazione utilissima anche se talvolta ha assunto toni polemici e di critica. A proposito delle osservazioni che sono state recentemente fatte alla nostra stampa sia da parte di Mosca che di Londra, il Presidente ha osservato che la nostra stampa non può non registrare le reazioni spontanee che si verificano nell’opinione pubblica. Ed è quindi naturale nel momento in cui l’Italia è distesa sul tavolo operatorio e sottoposta alla vivisezione, queste reazioni siano particolarmente pronte e dolorose senza che si possano ridurre o controllare. Così ad esempio quando si tratta della questione di Trieste i riflessi non possono non essere istintivi. Tuttavia egli deplora ogni esagerazione e prega i colleghi della stampa di considerare che ogni loro manifestazione, discutibile in paesi di stampa non controllata, ha un’eco non proporzionata in paesi di severo controllo governativo. Il Presidente ha osservato del resto che questo tono polemico e critico della stampa italiana non si riflette solamente nei confronti delle Potenze straniere, ma investe spesso anche l’operato del Governo italiano e la sua stessa persona. Bisogna quindi valutarlo nella sua relatività, non in senso assoluto. Le buone intenzioni Nel riferirsi al lavoro dei quattro Ministri degli Esteri il Presidente ha affermato di essere convinto che essi personalmente cercano il meglio, e che malgrado alcune loro decisioni non favorevoli all’Italia, egli desidera immedesimarsi il più possibile nel loro arduo compito e non rivolgere critiche alla loro buona volontà, benché il Governo italiano voglia e debba mantenere un atteggiamento dei più risoluti contro i provvedimenti di carattere negativo di cui è giunta notizia. Per quanto riguarda Trieste bisogna ammettere che la situazione è stata rovesciata malgrado gli affidamenti precedentemente avuti, secondo cui la questione di Trieste e dell’Istria tutta doveva essere decisa in base al principio etnico. Sembra ora che tale principio stia per essere abbandonato. Il Presidente ha quindi accennato al problema della flotta ricordando come essa si sia lealmente schierata al lato degli alleati prestando utilmente la sua cooperazione per due lunghi anni. Non si può dimenticare – egli ha soggiunto – il nostro apporto di cobelligeranza come sacrificio materiale e di vite. È naturale che essa non dimentica tali sacrifici e reagisca vivacemente di fronte alle notizie che ci pervengono da Parigi, in particolare quando si parla di voler fare della flotta un bottino di guerra e un oggetto di spartizione. Condotta rettilinea Passando poi a parlare sulla questione della frontiera occidentale l’on. De Gasperi ha affermato di essere altamente sorpreso che dopo le prove di buona volontà dell’Italia democratica, si sia voluto passar sopra alle nostre argomentazioni e alle nostre sostanziali offerte di collaborazione. Il Presidente ha fra l’altro accennato ad un progetto di sfruttamento italo-francese del lago del Moncenisio, progetto che avrebbe dato origine ad una collaborazione quanto mai importante fra i due paesi e quasi simbolo del mondo avvenire che auspichiamo. Purtroppo, egli ha soggiunto, punti di vista strategici non sempre difensivi sembrano prevalere come influsso di una scuola militare sorpassata. Chiunque sia il Ministro degli Esteri domani, ha concluso De Gasperi, non potrà considerare chiusa la questione dei confini occidentali. Vi è la possibilità di altre istanze e di ricorsi, dei quali noi ci varremo con tenacia fino all’ultimo. Nella nostra azione diplomatica abbiamo egualmente fatto appello a tutti e quattro gli Alleati, cercando di mantenere una condotta assolutamente rettilinea senza partecipare a blocchi di sorta. Né ci si può far rimprovero di ingratitudine; il popolo italiano si sente legato da profonda riconoscenza verso tutti i suoi liberatori, soprattutto per quelli che hanno combattuto sulla sua terra, ma nel quadro generale della guerra valuta adeguatamente il contributo dato dal valoroso esercito russo. Una speranza del mondo A tal riguardo il Presidente ha rinnovato il monito – che egli in precedenti occasioni ha solennemente rivolto alla stampa e che altre volte ha confidenzialmente ripetuto – di evitare ogni atteggiamento che lasciandosi trascinare da ideologie diverse possa apparire come un disconoscimento dei meriti e della potenzialità del popolo russo. De Gasperi ha concluso dicendo di essersi recentemente rivolto ai Ministri degli Esteri alleati per invocare il loro aiuto per la nascente repubblica italiana, la quale ha necessità di credere nella verità di quei principii che sono essenziali per la creazione di un mondo migliore. La speranza di questo mondo migliore è in pericolo. Noi chiediamo che essa venga tenuta desta perché essa non è solo una speranza italiana ma mondiale. Lo chiediamo a nome di un interesse superiore e da parte di una Italia che vuole essere soggetto attivo della ricostruzione e della pace. 