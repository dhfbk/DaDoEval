Occupiamoci di nuovo, dopo tanto tempo, della piccola Austria, campo esperimentale di grandi problemi. Il ministro del lavoro Schmitz ha tracciato in un suo discorso il disegno della ricostruzione corporativa secondo l’ispirazione cristianosociale. Vediamone i capi saldi: 1) Chi deve attuare la riforma? «La collaborazione direttiva dello Stato è necessaria … ma lo Stato deve guardarsi dal considerare e plasmare la riforma dell’ordine sociale secondo un criterio politico unilaterale». «…Per quanto la direzione dello Stato sia indispensabile, noi dobbiamo però rimanere consapevoli della differenza ch’esiste, fra le funzioni dello Stato e quelle della società civile». 2) Il metodo dev’essere evoluzionistico, non rivoluzionario. La via giusta è quella di rinunziare alla simmetria per attenersi allo sviluppo organico dei germi già esistenti. In agricoltura esistono già le camere agrarie provinciali, nell’artigianato i consorzi industriali. Solo nel campo della grande industria bisognerà creare organi nuovi, giacché gli esistenti seguono criteri classisti. Il ministro ha già cominciato ad attuare il suo piano, annunziando la trasformazione in organi corporativi delle camere del lavoro sorte nel 1918. Queste camere sono rappresentanze operaie, elette col sistema proporzionale dalle libere associazioni sindacali. Dovrebbero venir rielette col 1934: saranno invece sostituite provvisoriamente da consulte e da un commissario, nominato dal governo. Durante questo periodo di transizione, coll’aggiungervi le rappresentanze padronali e tecniche, si trasformeranno in organi corporativi. Dalla risposta data dal ministero agli attuali dirigenti delle camere – socialisti – i quali avevano insistito per il carattere elettivo dei nuovi organismi si dovrebbe dedurre ch’essi verranno designati almeno in parte per elezione dai sindacati. La Reichspost del 17 dicembre, commentando , assicura che si tratta di una riforma nuova e di tipo proprio, secondo i criteri della Quadragesimo anno, benché non si debba negare che l’imponente esempio della nuova Italia abbia offerto delle preziose esperienze e dei punti d’appoggio. L’organo cristiano-sociale si preoccupa evidentemente dell’accusa elevata dai giornali di sinistra contro il governo Dollfuss, di plagiare il fascismo; o meglio la Reichspost se ne preoccupa per gli effetti che tale accusa può avere sulla stessa maggioranza governativa. È noto infatti che gli agrari nazionali sono contro l’«austro-fascismo», mentre le Heimwehren anche recentemente riaffermarono le loro tendenze fasciste e la loro avversione ad elementi estranei alla nazione che prevarrebbero entro lo stesso fronte patriottico. Di più il Volksvereinsbote di Linz, organo del Katholischer Volksverein pubblicava recentemente un manifesto per chiedere lo Stato corporativo cattolico e respingere invece la statolatria. Bisogna quindi che la riforma corporativa si muova con prudenza fra tanti scogli! Durante la sessione decembriana della Dieta dell’Austria inferiore – questi parlamentini regionali continuano sempre a funzionare – un deputato contadino polemizzando coi socialisti, e pure appoggiando l’indirizzo autoritario di Dollfuss, riaffermò che i cristiano-sociali sono un partito democratico. Non parlate di dittatura, gridò, rivolto ai rossi, voi che ancora nel vostro programma di Linz invocate la dittatura del proletariato! E concluse coll’esprimere la sua simpatia per quel tipo di democrazia che governa nella Svizzera. Ed ecco i socialdemocratici dell’Arbeiterzeitung cogliere la palla al balzo, quasi che – replica la Reichspost – i necrofori della democrazia non fossero proprio i socialisti! Vero è che in questo momento i rossi sono in uno stato di compunzione. Fino ad ieri trattavano l’encicliche pontificie dall’alto in basso, con una cert’aria di burbanzosa compassione, recentemente invece è uscito a Vienna, presso l’Arbeiterzeitung un opuscolo intitolato «La Chiesa e il nostro tempo» , opuscolo che conclude sempre in favore del marxismo, ma che almeno riconosce l’esistenza di una dottrina sociale cattolica. «Già il fenomeno di quest’istituzione bimillenaria e mondiale – scrive l’autore socialista – già l’immensa importanza spirituale e politica che bisogna riconoscere alla chiesa cattolica nella sua universalità basterebbero per richiamare su questo programmatico documento la massima attenzione; senonché la Quadragesimo anno ha per l’Austria anche un contenuto politico della massima attualità …». Bisogna credere che questo libro venga anche letto, perché alcuni giorni fa un deputato socialista sorgeva dai banchi della Dieta provinciale viennese a difendere il diritto associativo degli operai … basandosi sull’enciclica pontificia Quadragesimo anno, ricordando cioè che anche Pio XI, come Leone XIII, afferma che «l’oggetto naturale di qualsiasi intervenzione della società … è quello di aiutare in maniera supplettiva le membra del corpo sociale, non già di distruggerle ed assorbirle». O tempora, o mores! Un altro discorso di un altro ministro austriaco annunzia la rinascita dell’antisemitismo viennese. Qui le tradizioni antisemitiche, che risalgono ai tempi di Carlo Lueger, si rianimano per effetto della propaganda hitleriana, ma si alimentano sovrattutto del fatto che la disoccupazione della classe intellettuale sta in vivido contrasto colla prevalenza numerica della minoranza ebraica in alcune professioni libere. Il ministro dell’istruzione Czermak si espresse in termini molto moderati e rispettosi per le doti particolari dei semiti, ma concluse col riaffermare l’esistenza di «una questione ebrea» e la necessità d’intervenire, affinché la gioventù non ricorra ad eccessi. Czermak vorrebbe che gli ebrei stessi venissero ad un accordo e, se proprio non si vorrà introdurre dappertutto un «numerus clausus», almeno si convenga di attenersi nell’assegnazione della cariche ad una qualche misura protettiva della maggioranza cristiana. Notevolissimo è che quest’antisemitismo temperato trovò appoggio anche in un rapporto presentato da p. Guglielmo Schmidt all’assemblea dei dirigenti dell’azione cattolica. Il celebre etnologo che nel congresso cattolico del passato settembre parlò così eloquentemente contro il razzismo, vi riafferma ancora una volta l’avversione dei cattolici ad ogni odio di razza; ammette però che «l’egemonia degli ebrei in tutte le istituzioni di coltura non può venir tollerata più oltre; l’eccessiva invasione degli ebrei nelle scuole medie, nelle università, nelle professioni del medico e dell’avvocato non possono più sopportarsi, perché i nostri giovani vogliono trovare un pane e crearsi una famiglia. La gioventù austriaca anch’essa senza posto, vede molte professioni occupate sproporzionatamente dagli ebrei e guarda alle misure radicali del terzo Reich». A tali dichiarazioni il Neues Wiener Tagblatt risponde col citare l’art. 7 della Costituzione la quale stabilisce che «tutti i cittadini sono eguali avanti alla legge» e che «privilegi della nascita, della razza, della classe e della confessione sono esclusi». Anche l’art. 66 del trattato di S. Germano stabilisce che «tutti i cittadini austriaci sono eguali innanzi alla legge, senza differenza di razza, di lingua e di religione» e che «nessuna distinzione di religione, fede o confessione può recare danno a qualsiasi cittadino austriaco, specie nell’accesso ai pubblici impieghi …». La Reichspost replica che qui si tratterebbe proprio di parificare in via di fatto i cristiani agli ebrei: ma il problema giuridico e politico si presenta certo difficile e complicato. Dopo aver assistito alla discussione politica, ingaggiatasi alle Cortes sul programma del ministero Lerroux è forse lecito affermare che i cattolici dell’Azione popolare si sono dichiarati per il regime repubblicano, a condizione ch’esso renda possibile alla Chiesa di svolgere liberamente la sua missione. Il campo era stato sbarazzato dall’articolo «Los católicos y la Republica», pubblicato dal Debate il 15 dicembre. Vi si citavano le direttive di Leone XIII sul ralliement, la dichiarazione del dicembre 1931 e in fine l’enciclica di Pio XI Dilectissima Nobis, in cui si afferma che la Chiesa cattolica non è legata a nessuna forma di governo e salvo i diritti di Dio e della coscienza cristiana, non ha difficoltà a convenirsi colle varie istituzioni civili, tanto monarchiche che repubblicane . «I cattolici pertanto – continua il giornale – non hanno alcuna difficoltà a conformarsi alle istituzioni repubblicane essendo come cittadini e come credenti obbligati a prestare alla vita civile il loro leale concorso (Leone XIII). Senza dubbio ci possono essere, ed in Spagna esistono, dei cattolici che professano opinioni politiche particolari, avverse al regime repubblicano. Ciò è lecito e rispettabile, ma quest’ostilità al regime repubblicano essi non potranno derivare dal loro sentire e pensare di cattolici, né sarebbe permesso di stabilire un’incompatibilità qualsiasi fra i diritti e gl’interessi della Chiesa e la forma repubblicana». È vero, soggiunge il Debate, che si potrebbe obiettare che fu proprio la seconda repubblica spagnuola per conto suo a creare un’incompatibilità colla Chiesa. «Bisogna tuttavia ammettere che non pochi repubblicani – e tra essi alcuni di maggior rilievo – hanno il desiderio sincero di rettificare la politica settaria, gli uni per religiosa convinzione, gli altri perché anelano alla concordia nazionale. È urgente quindi che si dimostri colle parole e coi fatti che nella repubblica spagnuola la Chiesa può vivere una vita degna, nel rispetto dei suoi diritti, e nell’esercizio della sua divina missione». Riassumendo, il Debate dichiara che i cattolici spagnuoli «in quanto tali, non possono avere difficoltà – posto che non l’ha nemmeno il Papa – a conformarsi alle istituzioni repubblicane». Queste dichiarazioni trovarono il plauso dei popolari agrari, mentre sollevarono qualche obiezione del gruppo monarchico tradizionalista. Ma Gil Robles, il quale in un’intervista dell’Heraldo aveva già cercato di sviare la manovra degli antifascisti, dichiarandosi contrario allo statalismo, in nome della personalità umana, profittò della dichiarazione programmatica del Debate per interpretarne dalla tribuna parlamentare il significato politico. Lerroux «s’era presentato come un governo che s’appoggia sulla pubblica opinione interpretata dal Capo dello stato», un governo dunque di minoranza che ha la fiducia del presidente. (Involontariamente si pensa a Brüning e Hindenburg). Il suo scopo fondamentale sarà di «ristabilire la pace sociale, la disciplina morale e il prestigio della legge». Non toccherà l’opera legislativa della Costituente, dunque nemmeno le leggi antiecclesiastiche. Però cercherà di risolvere i problemi d’ordine religioso «con un rispetto eguale per la coscienza di tutti i cittadini». Come? Evidentemente il vecchio Lerroux giuoca di abilità, ma il giuoco non potrà esser lungo. Infatti ecco alzarsi Gil Robles il quale a nome dell’Azione Popolare dichiara che il suo gruppo ammette e rispetta il regime repubblicano. Il trionfo delle destre è stato un plebiscito contro l’opera legislativa della Costituente. Bisogna che il governo tenga conto del responso dell’urna. A questo punto una interruzione di Primo de Rivera , figlio del dittatore, il quale grida che «un governo autoritario è sempre una buona soluzione», scatena le ire della sinistra, la quale copre d’improperi la destra. Fu allora che Gil Robles aggiunse: Se si sbarrerà il cammino alla collaborazione della destra, ritorneremo al popolo a dire che la vita sotto la repubblica è impossibile. Così la situazione è chiarita. I cattolici hanno fatto il primo passo verso la repubblica. Tocca ora al governo di farne un altro per accostarsi alla coscienza religiosa del popolo. Il partito radicale francese, accanto ai suoi filistei che siedono in senato o al governo carichi d’anni e di onori, ha anche i suoi giovani, «les jeunes radicaux». Il loro capo, Jacques Kayser , pur protestando la sua fedeltà alle tavole del partito, ha sostenuto l’altro giorno in un contraddittorio a Parigi che bisogna risolutamente modificare i metodi di governo. Il controllo parlamentare – egli ha affermato – è indispensabile, ma bisogna disimpegnare il governo dall’«aléas quotidiens du Parlement»: l’autorità in alto, la più larga democrazia ai posti di controllo e la tecnicità nei posti creativi. La pastorale natalizia dell’episcopato austriaco è un documento politico di un valore incontestabile . Di fronte ad un governo cattolico, il quale proclama solennemente di voler seguire le direttive pontificie ed ha già dato ampia prova di saper attuare nelle leggi e nelle disposizioni questo suo proposito, i vescovi si sentono autorizzati ad assumerne apertamente le difese tanto più che il nazionalsocialismo, avverso all’Austria, è nello stesso tempo – come dottrina – avverso anche al cattolicismo. Gli errori religiosi del nazionalsocialismo – dicono i vescovi austriaci – vennero condannati a suo tempo dall’episcopato tedesco e questa condanna fu esplicitamente mantenuta, anche dopo il concordato. Il concordato stesso riguarda soltanto i rapporti giuridici fra Stato e Chiesa, ma non implica punto un’approvazione degli errori religiosi del nazionalsocialismo. Tutto il mondo sa del resto quanto siano tesi ancor oggi i rapporti fra Stato e Chiesa in Germania. Dottrinalmente il documento episcopale rimprovera al nazionalsocialismo: il razzismo, il quale dimentica che l’umanità è una sola famiglia; l’antisemitismo radicale, che è un’altra conseguenza dello stesso errore; la tendenza a identificare lo Stato colla società nazionale, escludendo così qualsiasi Stato che non collimi colle frontiere nazionali e la tendenza a porre lo Stato sovra la religione, il che logicamente condurrebbe alle chiese nazionali. 