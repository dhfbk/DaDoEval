Roma, 8 notte. A conclusione dei lavori di questi giorni della direzione del P.P.I. e del direttorio del gruppo parlamentare è stato diramato quest’ordine del giorno: «La direzione del P.P.I. e il direttorio del gruppo parlamentare, con riferimento alle recenti polemiche sui rapporti dei popolari con gli altri partiti, invitano i giornali aderenti e gli amici a non insistere nella discussione intorno alle ipotesi elettorali e ai vari atteggiamenti che potrebbe assumere il P. P. I. in confronto delle altre forze politiche, e ciò in considerazione 1) che la pregiudiziale assoluta a cui deve essere subordinato ogni atteggiamento circa eventuali elezioni riguarda le condizioni della libertà nelle quali l’atto elettorale dovrà compiersi e dalle quali dipenderà se e in qual modo il partito vi potrà partecipare; 2) che il P.P.I., esercitando, nella sfera della propria responsabilità, sul terreno parlamentare-politico, le funzioni che gli spettano naturalmente, dovrà mantener fede all’ispirazione cristiana del suo programma salvaguardando nei fatti e nelle coscienze la purezza dei principii e l’integrità della dottrina. Alla vigilia della commemorazione della Rerum Novarum la direzione invita i popolari d’Italia ad affermare nelle forme consentite dai tempi la irreducibile fede nel programma della democrazia cristiana che sola può recare al popolo italiano un’era di pace, di serenità e di giustizia». 