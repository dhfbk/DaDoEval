Questa volta abbiamo finito davvero, e ai 24 è permessa una breve rassegna generale sulle elezioni nel Trentino. Quattro mesi di propaganda e di agitazione abbiamo dietro di noi, quattro mesi di lavoro febbrile; l’idea del partito popolare trentino è stata predicata in quasi mezzo migliaio di adunanze, e in quasi tutti i paesi fino nei più piccoli è stata issata la nostra bandiera. E a qual cozzo noi abbiamo dovuto resistere, quanti e diversi furono i nostri avversari, quante insidie, quante male arti del molteplice nemico! Ma la nostra organizzazione, la bontà della nostra causa hanno vinto sopra tutti. Ai 14 maggio il popolo trentino coronava le nostre fatiche con un plebiscito magnifico. Enorme la partecipazione degli elettori, quarantamila gli elettori del partito popolare, dodicimila appena tutti i nostri avversari assieme, comprese le città e i centri a noi più refrattari. La vittoria fu schiacciante, le cifre di un’eloquenza fulminea. La stampa liberale e socialista, la quale tutti i giorni raccontava ai creduli lettori di fiaschi nostri e di trionfi libero-socialisti, di fronte a questa solenne smentita dei fatti non seppe come cavarsi d’impiccio. Tacque dapprima, poi inventò l’oscura misteriosa potenza del timbro, del confessionale, qualche magia e alchimia insomma che spiegasse la vittoria, il trionfo del partito popolare, la sconfitta, la disfatta degli avversari. Ma quando passarono in rassegna le posizioni conquistate con enormi maggioranze all’ideale della democrazia cristiana e videro tra esse non solo i piccoli paesi di montagna ma anche quasi tutte le borgate del Trentino e qualche città, avvezzi prima a trattarle come feudo loro, quando lessero dell’indescrivibile entusiasmo col quale i nostri erano accorsi alle urne, del coraggio da essi dimostrato contro i signorotti liberali e dei sacrifizi che tanti elettori compirono per esercitare il loro diritto, tanto che la percentuale dei votanti nelle vallate fu più forte che nelle città, ritennero inutile la spiegazione magica del timbro. Dissero allora che la giornata dei 14 maggio non era ancora la giornata campale, che la vera battaglia si combatterebbe nei due collegi urbani e parlarono in tono sprezzante di quelle borgate di quelle valli che finora avevano formato il tradizionale «paese», monopolio della coscienza liberale. Orrore! Anche nei due collegi cosiddetti urbani, creati apposta per salvarli al partito liberale, forniti d’ingiusti privilegi di fronte agli altri, gli odiati clericali si erano dimostrati altrettanto forti degli altri partiti. A Trento il partito popolare si affermava con 960 voti, a Rovereto il dr. Zanoni riceveva solo una cinquantina di voti di meno del barone Malfatti! E si noti che in questi collegi, ove non si trattava che d’affermarsi, la propaganda era stata esigua a paragone di quella compiuta altrove, ché nel collegio meridionale anzi si decise solo negli ultimi giorni di affermarsi con propria candidatura! Eppure l’affermazione dei 14 maggio fu splendida. Si è dimostrato che anche nei collegi privilegiati fabbricati artificialmente e separati dalla maggioranza del Trentino per scopi di partito, il nostro è tanto forte quanto ciascuno degli altri partiti e che non era poi una pretesa esorbitante, quando opponevamo che la candidatura-protesta Postingher andava messa in uno dei collegi urbani, perché le forze dei partiti si bilanciavano. La constatazione che i «clericali» avevano aperta un’enorme breccia anche nelle città fece perdere completamente l’equilibrio ai nostri avversari di tutte le tinte. I liberali che avevano fatto i frati fino ad ieri e volevano ben distinte le proprie finalità morali da quelle del socialismo rivoluzionario, che avevano anzi attaccato dalle colonne del Messaggero il partito socialista come antireligioso, immorale, internazionale, senza Dio e senza Patria, dimenticarono tutto, buttarono a mare il bagaglio del sentimento religioso, divenuto dopo il 14 inutile ingombro e si ricordarono della rude campagna anticlericale, di Canestrini, di libera scienza in lotta con la fede e per una dimostrazione anticlericale vendettero il loro nazionalismo, la loro dignità di partito e come parte già prima, così ora la grande maggioranza accorsero a Trento alle urne per sostenere l’agente Augusto Avancini , candidato del partito socialista internazionale. I risultati di ieri dicono chiaro: gran parte dei radicali votarono per il socialista. E le cifre non fanno che confermare quanto si poteva dedurre dagli articoli della stampa liberale e dall’aspetto che aveva ieri Trento. Il contegno dei democratici rimarrà come esempio di educazione politica e di coerenza, La «Lega» vota astensione come società, ma non come assieme di individui, i quali di fatti vanno in massa a votare, compresi i capi, compreso il podestà di Trento, dr. Silli! Il 14 maggio aveva salvato al partito liberale forse l’onore, ai 23 i liberali di Trento hanno perduto anche quello. Un disfacimento generale, una fuga dalle proprie bandiere, una dedizione vile! Avessero almeno avuto il coraggio di dirlo, e di manifestarlo! Tutti ieri e socialisti e liberali, e merziani compirono le loro vendette. E noi siamo orgogliosi, superbi, d’aver saputo opporre a quell’accozzaglia di avversari una falange compatta di 200 consenzienti, poiché tali erano i nostri votanti di ieri e minimo fu il numero di coloro, che essendo d’altro partito, volessero contrastare con noi il passo al socialismo. A Rovereto il gioco fu inverso. I socialisti che avevano formalmente votata l’astensione, andarono a votare in massa per il Malfatti, per i «baronali», per quei «grassi borghesi» che il Piscel aveva designato in tutta la campagna elettorale sanguisughe, traditori, affamatori del popolo. E lì oltre che lo spirito anticlericale, dominò il campanilismo più gretto e più schifoso. In nome di questo Il Messaggero di ieri pubblica l’ultimo appello, che starà bene rimandare come documento ai posteri: «I nostri maggiori nemici, e ne abbiamo un esempio nella recente lotta elettorale che oggi ha il suo epilogo, sono i clericali e più specificatamente i clericali di Trento. Questi, in forza della loro politica, sono animati più che tutto dal principio centralizzatore, quello cioè di attrarre a Trento tutto quanto c’è di buono, di utile e di bello nel nostro Trentino. Di fronte a questa politica di assorbimento, sommamente dannosa agli interessi economici di tutto il Trentino meridionale, ogni buon roveretano non solo ma anche tutti gli abitanti del collegio meridionale debbono opporre ogni valido mezzo di resistenza per conservare intatto il loro patrimonio e per raccogliere tutte le forze paesane onde poterlo accrescere in avvenire». Spirito anticlericale, campanilismo e tutte le arti di corruzione e di pressione, come ci fanno fede le lettere dei nostri fiduciari, hanno salvato al barone Malfatti il mandato che pareva suo feudo e che egli deve infine all’aiuto dei socialisti. A proposito si potrebbe forse parodiare ora una strofetta del dr. Piscel: «Gatto rosso, ai tuoi ginocchi Vedi il povero Baron! Deh riguarda a questi allocchi e concedici perdon!». Di fronte a tutto questo noi abbiamo raggiunto 1785 voti : l’affermazione non poteva essere più solenne e ne ringraziamo quanti vi hanno contribuito. Tiriamo pure le somme dunque, o amici, e guardiamo lieti e coraggiosamente in faccia all’avvenire. La bandiera della democrazia cristiana trentina sventola gloriosa in sette collegi: negli altri due che il partito liberale aveva voluto privilegiati come feudi suoi, noi abbiamo fatto una solenne affermazione, e solo la rabbia dei vinti e la dedizione dei propri principii ha assicurato ai rossi un collegio e salvato l’altro al barone Malfatti, frutto di un ibrido connubio. Meglio così; poiché il risultato finale può suonare: non vi sono che due tendenze che si combattono, la cristiana e l’anticristiana. Noi che abbiamo sempre detto e ritenuto per vero, non temiamo l’avvenire. Lo affrontiamo a bandiera spiegata, certi della vittoria! 