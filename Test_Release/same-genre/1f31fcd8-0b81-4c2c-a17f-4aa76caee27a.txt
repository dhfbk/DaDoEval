Renato Fülöp-Miller è nato nel 1891 a Caransebs in Transilvania da padre discendente da una famiglia di immigrati alsaziani e protestanti e da una madre jugoslava di religione ortodossa. Giornalista a Vienna ed a Budapest, ebbe occasione di occuparsi sovratutto del mondo russo: il suo Rasputin, il suo Pro e contro il bolscevismo, sono noti anche in Italia . Nei circoli letterari era conosciuto già prima per le sue edizioni annotate e commentate di Tolstoi, di Cecov e di Dostojewsky. Negli ultimissimi anni, lanciatosi come autore alla moda i cui libri vengono tradotti in tutte le lingue, scrisse anche su «Gandhi», e sul Cinematografo americano. Ma il punto di partenza e di raffronto è quasi sempre il suo mondo slavo ortodosso. Il suo «Gandhi» è un «Anti-Lenin»; e del teatro americano scrive solo dopo aver parlato di quello russo. Come mai invece, con tali origini e tali precedenti, gli è capitato di scrivere un grosso volume sul «gesuitismo»? (I). L’occasione, a quanto narra egli stesso, fu un raffronto tra bolscevichi e gesuiti, inserito nel suo libro sul bolscevismo. I critici cattolici tedeschi reagirono con forti parole, e tale reazione indusse il Miller ad affrontare in pieno il problema del «gesuitismo». Bisogna anche supporre che l’argomento abbia avvinto il suo interesse da quando, studiando e pubblicando le postume del Dostojewsky, s’incontrò nella leggenda del Grande Inquisitore, inserita dal celebre romanziere russo nei suoi «Fratelli Karamàzov». Questa leggenda tende a dimostrare che il gesuitismo è «quello spirito di adattamento ai fini di questo mondo che, impadronitosi del cattolicismo, lo allontana dagl’ideali sublimi del Cristo». Ma nella discussione che nasce fra i fratelli Karamàzov Alioscia, il più «ortodosso» afferma che i Gesuiti sono semplicemente «l’esercito romano del futuro regno universale terrestre coll’imperatore, il romano pontefice sul trono», mentre Ivan, il fratello maggiore non crede, che «gl’inquisitori e i gesuiti avrebbero dovuto collegarsi esclusivamente in vista dei volgari beni terrestri». Di qui la trama della sua leggenda che il Miller definirà poi «il tentativo più onesto che abbia compiuto un artista, nemico dichiarato del cattolicismo, per comprendere ed affermare il segreto dei Gesuiti». Ed in verità leggendo ora il libro del Miller si ha l’impressione ch’egli abbia pensata e iniziata la sua opera col proposito di documentare con la storia la tesi anticattolica del Dostojewsky, ma che, a mano a mano che procedevano i suoi studi e le sue indagini, se ne sia sempre più discostato fino ad arrivare a delle conclusioni apologetiche. Solo così si spiegano certe incongruenze e certe contraddizioni che s’incontrano in quasi tutti i capitoli e che risaltano specialmente nell’edizione tedesca . Il libro è impostato come se il «gesuitismo» sia organizzativamente e dottrinalmente una categoria a parte entro il cattolicismo, mentre nel corso della stessa opera è frequente la dimostrazione che i Gesuiti sono stati, e sono nient’altro che i servitori più fedeli del Papato e della Chiesa cattolica. Ma intanto da quella falsa premessa deriva una sopravalutazione dell’opera dei Gesuiti in confronto dell’attività della Chiesa in genere e degli altri Ordini in particolare, cosicché la prospettiva generale del libro risulta viziata. In secondo luogo l’imperfetta conoscenza del mondo cattolico e l’incapacità quasi congenita in un razionalista di comprendere e valutare il «fatto religioso», l’atto di fede, l’opera della Grazia nuociono alla chiarezza e alla verità storica dell’esposizione: il S. Ignazio del Miller rimane un mistero, poiché i suoi sforzi di farne semplicemente un «cavaliere errante della fede» appaiono subito insufficienti, come rimane inesplicabile la conversione del Saverio e quella del Fabro , attribuita dall’A. agli umani accorgimenti d’Ignazio. Dopo ciò non ci meraviglieremmo di altri errori nei quali il Miller incorre, come quello di ammettere come dimostrato che Giansenio nel suo libro famoso abbia realmente riassunto il genuino pensiero di S. Agostino, o come quello di confondere, a proposito di Descartes, il dubbio sistematico col dubbio metodico o di considerare come futili passatempi le dispute intorno alla grazia, trattando anche le decisioni romane in materia colla sprezzante superiorità del relativista moderno; e quindi antistoricamente. Anche se il XV volume della Storia del Pastor uscì forse troppo tardi , perché il Miller lo potesse utilizzare, non gli mancavano certo altre fonti per giudicare più storicamente delle congregazioni romane. Ma l’effetto più grave della mancanza di fede nell’A. si vede nella sconcertante conclusione del libro. Qual’è «il segreto della potenza dei Gesuiti?». Alla fine del I cap. sembra che il Miller lo intravveda quando scrive: «È appunto in quest’unità interiore dell’Ordine che sarà lecito ravvisare, più che altrove, il segreto di quella potenza di cui una volta i Gesuiti disposero e parzialmente dispongono». Ma questo rimane un barlume, che non riesce ad illuminare il resto dell’opera, ove le gesta della Compagnia, magnificate ed ammirate rimangono senza spiegazione plausibile. Alla fine si conclude col chiedere alla scienza moderna tolleranza anche per la concezione cattolico-gesuitica collo stesso spirito di relatività, col quale, dopo Einstein, si ammettono come equivalenti il sistema eliocentrico e quello geocentrico. E pure tra la copiosa bibliografia gesuitica che l’A. ha consultato, non deve essere mancato quello studio del P. Lippert: Zur Psychologie des Jesuitenordens ,nel quale il dotto padre gesuita scrive: «Il pensiero centrale dell’Ordine è Cristo come fondatore del regno di Dio, come conquistatore del mondo, come campione che lavora, combatte e soffre per la gloria e la volontà del Padre… Il mondo interiore del gesuita è costruito centralisticamente. Esso ha un centro pronunciatissimo, un centro di gravità d’importanza così decisiva e così unica che la sua forza domina in modo assoluto su tutti i punti in cui s’intersecano le inclinazioni psichiche e gl’interessi. Questo centro psicologico è il pensiero di Cristo, è l’amore di Cristo». Questo centro…, ecco il segreto dei Gesuiti e, in genere, il segreto della Chiesa cattolica. Chi non lo comprende, vagherà nel fantastico, nell’antistorico, come ha fatto anche il Dostojewsky. Il libro del Fülöp-Miller tuttavia, nonostante queste ed altre riserve, quando comparve due anni fa in Germania, ebbe fra i cattolici una buona stampa. Esso veniva infatti assai a proposito, a poca distanza da una pubblicazione del Ludendorff con un titolo assai simile: Il mistero della potenza gesuistica e la sua fine . Il vecchio generale vi aveva condensato tutto il suo odio antiromano, aveva inverniciate e ritinte tutte le vecchie insegne antigesuitiche, rifritte e ripresentate le fiabe rancide dell’antigesuitismo cattolico e protestante, valendosi specialmente delle pubblicazioni dell’Hoensbroech, un famigerato ex-gesuita, autore di una enciclopedia contro l’Ordine . Di fronte a questa rinnovata campagna, che per i legami del Ludendorff col movimento nazionalista, poteva divenire pericolosa, in una nazione che fino alla guerra aveva messo al bando i Gesuiti da gran parte dei suoi confini, come non rallegrarsi del libro di un altro protestante, quale il Miller, il quale è animato da un’evidente buona fede e che si sforza di rendere giustizia alla tanta calunniata e misconosciuta Compagnia? Il Miller, come avverte egli stesso nella prefazione all’edizione tedesca, ha consultato quasi un migliaio di opere di nemici e di amici dei Gesuiti, è stato a Roma, a Madrid, a Manresa , a Loiola, ha cercato di penetrare quello che ai profani sembra un mistero: nel suo libro poi ha cominciato dalle fonti esponendo il contenuto degli Esercizi e delle Costituzioni, ed ha seguito la Compagnia nella storia, aprendo onestamente il suo animo all’ammirazione, quando i fatti la imponevano e facendo giustizia di tutti gli enormi pregiudizi che nell’animo degli acattolici e degli anticlericali i secoli hanno accumulato. In questi circoli noi dobbiamo augurarci che il libro trovi lettori anche in Italia. È vero che sui Gesuiti possediamo in Italia opere più serie e più profonde, è vero che l’epopea pittoresca della Compagnia nel suo periodo più avventuroso ha trovato nel Bartoli un narratore che i moderni scrittori di storia romanzata non potranno mai raggiungere, ma è anche vero che queste opere sono poco lette e che ai circoli suddescritti possono sembrare più garantite le indagini e le affermazioni di un acattolico spregiudicato. Ebbene leggano costoro quello che il Miller scrive attorno al libro degli Esercizi, «uno dei libri che hanno deciso delle sorti del genere umano» o ciò ch’egli conclude attorno alle Costituzioni che, a suo avviso, rappresentano «una sapiente combinazione di disciplina severa e d’iniziativa individuale». Il capitolo sulle lotte col giansenismo, scritto con un brio indiavolato, benché tratti in parte di materia astrusa, riesce a dimostrare – nonostante l’evidente influsso del Saint-Beuve – che i Gesuiti furono i difensori della libera volontà e dignità umana contro i luterani e i calvinisti, i quali rinnegano la «prostituta ragione» o si credono oggetto della più inesorabile e cieca predestinazione. La stessa tanto calunniata casistica morale dei Gesuiti trova in un altro capitolo una valutazione storica serena. La parte quinta intitolata «dietro mille maschere» – titolo che parrebbe annunziare un libello – è invece tutta una narrazione epica dell’attività dei Gesuiti in Europa e nelle Missioni. Quanti italiani che ignoreranno i Commentari del P. Ricci , leggeranno qui le meravigliose vicende del Dottor Li e dei suoi compagni! In questi capitoli l’A. ha avuto campo di profondere tutta la tavolozza dei suoi colori e di spiegare tutta l’abilità e la virtuosità dello scrittore di giornali. Non si creda che a tali abilità accenniamo con disprezzo. A ragione il Pensiero Missionario citava il Fülöp-Miller come esempio di stile a chi volesse destare nel gran pubblico l’interesse per le missioni. Egli è innegabilmente un grande assimilatore, che arriva ad impadronirsi con rapidità degli elementi più disparati, non esclusi i teologici e gli speculativi, e riesce a presentarli al pubblico in una forma brillante e avvincente. Quando mai uno scrittore cattolico s’è preso cura di viaggiare mezza Europa, per raccogliere 228 illustrazioni, 116 delle quali – e le migliori – sono rimaste anche nell’edizione italiana? Avremmo davvero gran torto di trascurare simili «accessori» che sono oggidì una parte sostanziale del successo dei libri! Sulla storia dei Gesuiti in Europa, come la ricostruisce il nostro A., ci sarebbero naturalmente parecchie osservazioni da fare. Ma rallegriamoci di una conclusione che emerge su tutte. La descrizione che ci dà l’A. della Corte di Luigi XV e del contegno dei confessori gesuiti di fronte alla Pompadour è la più bella apologia che si possa fare dell’Ordine. Dunque codesti «padri» che il mondo descriveva come lassisti e pronti a qualunque concessione, pur di fare gl’interessi della Compagnia, preferirono di perderla, piuttosto che transigere di fronte all’adulterio regale! In mezzo ad un mondo di servi il povero P. Perusseau è l’unico che non si piega dinnanzi alla favorita e questa se ne vendica, spingendo il re nel momento decisivo a lasciar cadere la Compagnia. Il Miller ricorda il memoriale inviato dalla Pompadour al Cardinal de Bernis : noi rileggendo in questi giorni l’epistolario della sciagurata donna abbiamo trovato fra altro la seguente lettera che ci pare troppo caratteristica, per defraudarne i lettori, in questo contesto. È diretta all’arcivescovo di Parigi ed è scritta da Versailles nel 1762. Essa dice: «…Pour vos Jesuites, il faut les abandonner à la justice des Parlements. Un homme qui les connoit bien, me disoit hier qu’ils n’ont jamais rien fait de bon que d’apporter le quinquina du Pérou et que leur société a étè le fléau des Rois et des Etats qui les ont soufferts. Il me seroit impossible de les servir; mais quand même je le pourrois, je ne le voudrois pas: je vous le dis tout net. Il paroit qu’ils ont mérité d’être détruits et bien, qu’on les détruise. Je vous prie donc Monseigneur, de ne me plus parler de cette affaire et de laisser le Roi en paix: souvenez-vous que vous êtes sujet, avant d’être evêque. Cependant vous êtes aussi mon Pasteur et je vous demande votre sainte bénédiction. «S. P. - Je reçois dans ce moment un gros paquet de lettres. Ce sont des evêques qui me prient d’employer mon credit en faveur de la Société. Je vois par là, qu’il y a dans le royaume une ligne presque générale du clergé pour la sauver tandis que presque tous les seculiers s’unissent pour la perdre, et cela avec raison. Je vais prier aussi ces evêques de me laisser tranquille et de me donner leur bénédiction». Non è una gloria d’aver attizzato tali odi e meritate queste avversioni? Più scarno e meno colorito è riuscito il capitolo sulla Compagnia nell’epoca recente. È il periodo in cui le grandi azioni politiche mancano perché la causa religiosa non è più legata alla sorte e alla volontà dei principi. I Gesuiti si volgono alle masse, si dedicano all’apologetica per mezzo della stampa, ma sovratutto si concentrano nell’opera della penetrazione religiosa. Su questo campo l’arte dell’A. viene meno «per la contraddizion che nol consente». Tuttavia un ultimo capitolo, quello sui meriti dei Gesuiti verso la civiltà, contiene ancora delle pagine magistrali. Kepler e Galilei, Pascal e Leibnitz, Voltaire e gli enciclopedisti, Lamartine e Schopenhauer, vengono citati a deporre sui Gesuiti, quali scienziati, scrittori, educatori. Una serie di nomi più o meno famosi di tutte le nazioni, una schiera di volti più o meno noti vi sfilano dinnanzi: poi viene la sentenza. Che importa che alla fine l’A. si schermisca dietro una conclusione relativista? I lettori hanno già avuto modo di farsi un giudizio da sé, e questo non può essere che favorevole. Questo libro, tradotto in tutte le lingue, e che alla sua comparsa suscitò pure il plauso di uomini come Maeterlinck e il Mann , rappresenta per l’anticlericalismo vecchio stile una battaglia perduta. Una parola ancora sulla versione italiana. L’editore ha voluto sveltire in qualche punto l’originale tedesco, riducendo o tralasciando certe escursioni teologico-filosofiche, le quali, mentre rappresentano i punti più deboli dell’opera, l’appesantiscono per il pubblico italiano, in modo indigeribile. Così, per esempio, nella versione italiana, l’errato concetto che il Fülöp-Miller ha della «contemplazione», ch’egli considera equivalente a «estasi» e «perfezione» risalta meno e quasi scompare. Nella parte storico-narrativa poi il traduttore, come avverte una nota in fine del libro, ha arricchito l’edizione italiana di nomi e di fatti che riguardano l’Italia e che nell’originale non erano contemplati. Ciò avviene specialmente nei capitoli sul teatro, sull’arte e sull’attività scientifica dei Gesuiti. Forse accanto al Boscovich non conveniva dimenticare il P. Secchi . Anche qualche errore di nomi o di dati storici, segnalati dalla critica tedesca, subito dopo la comparsa, troviamo corretti nell’edizione italiana. A p. 164 però è rimasto per svista evidente, un Francesco de Liguori, che altrove è detto giustamente Alfonso . Anche a p. 322, ove si parla di Giovanni il Piccolo, si sarebbe dovuto correggere nel senso che non si trattava d’un padre gesuita, ma di un fratello laico. Un errore di distrazione è quello di p. 161 ove è detto: «nessuno ne ha meno colpa del filosofo di Stagira», mentre dal contesto risulta che si dovrebbe essere: «nessuno ne ha più colpa…». Anche a pag. 357 invece di monaci bisogna leggere: monarchi. Tolte queste mende, la versione corre in uno stile attraente e piacevole. Il traduttore è ricorso per le citazioni all’edizioni italiane più recenti tanto degli autori gesuitici come degli altri, ed ha inserito qui e là qualche breve e caratteristica proposizione del Bartoli; cosicché il libro acquista un sapore meno esotico e più famigliare. Le illustrazioni più belle dell’edizione tedesca compaiono anche in quella italiana: alcune anzi sono tipograficamente meglio riuscite. Per questo lato perciò ed in genere l’edizione merita ogni elogio. I RENATO FÜLÖP-MILLER, Il segreto della potenza dei Gesuiti, Milano, Mondadori, 1931. 