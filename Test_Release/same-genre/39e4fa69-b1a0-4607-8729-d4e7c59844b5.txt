Amici, sono venuto non perché ci sia bisogno di sollecitare una vostra decisione per esprimere il voto: so che voi avete preso la vostra decisione e per questo avete interrogato soprattutto la vostra coscienza di liberi cittadini. Lo so che vengo a ringraziarvi come democristiano che è il partito che avete a cuore, ma vi parlo nell’interesse del paese, dell’Italia, di tutti questi paesi della nostra penisola. Vi parlo perché il tacere o dire le cose a metà in questo momento significherebbe tradire la causa nazionale che è la causa dell’Italia. Ed ecco perché io sono qui per rispondere ad una domanda che mi si è fatta tante volte e per ultimo sabato sera nel comizio di Roma a piazza del Popolo . «Dica De Gasperi chiaramente che cosa vuol dire quando dichiara che bisogna vincere costi quel che costi?» Io credevo che fosse abbastanza chiaro per gli italiani. C’è la gente, e vi prego di ascoltare in silenzio, la quale è abituata, piuttosto, alle risonanze russe. Forse se in un paese governato sullo stile russo, sullo stile balcanico si dicesse che un partito vuol vincere costi quel che costi, forse là vuol dire che ciò debba costare anche del sangue per gli elettori che sono contrari, avversari; ma in un paese come l’Italia quel «costi quel che costi» si riferisce al sacrificio nostro e al vostro, perché noi per la nostra libertà, per il rispetto della libertà dobbiamo fare ogni sforzo per vincere, per ottenere la vittoria. Qui non si tratta se debba vincere questo o quel governo, poco importerebbe se gli uomini che oggi sono al governo venissero cambiati, perché ogni tanto bisogna pur cambiarli, ma quel che importa è che gli uomini che domani dovranno governare dovranno avere lo stesso programma, le stesse idee e la stessa coscienza che animano coloro che governano oggi. E allora quel costi quel che costi non riguarda il governo non riguarda le misure di polizia che può adottare il governo ma riguarda la decisione, la risoluzione, la necessità di risoluzione degli elettori, i quali debbono votare «costi quel che costi», costi a molti elettori, a molti cittadini elettori quello che deve costare. Non importa quel che deve costare. Ecco la parola d’ordine per il popolo italiano, perché la vittoria sia per la nostra bandiera, perché io vi parlo della bandiera italiana, del nostro tricolore. Ciò vuol dire, amici miei, che costerà qualche fatica e qualche rischio per qualcuno che dipende da qualche padrone, da qualche proprietario, da qualche agit-prop. Vuol dire correre anche questo rischio. Quindi, bisogna votare secondo la propria coscienza ed ecco il significato di quel «costi quel che costi». È una professione di fede che facciamo e soprattutto una sfida alla paura; è una sfida ai pavidi. Ai paurosi, agli opportunisti diciamo che non è più questo il momento di accorgimenti o di furbizie. Bisogna dire chiaro da combattenti che, come se si fosse in trincea, quale è la nostra parola: ed io vi dico: votate liberamente, secondo la vostra coscienza. E vi dico anche di più: quando i cristiani si trovavano ancora sotto il dominio della classe dirigente pagana, dovevano bruciare l’incenso avanti agli dei, altrimenti venivano condannati. Ora, questa alternativa di bruciare l’incenso o venire condannati, in questo momento, non esiste. C’è qualcuno così poco libero che voglia rischiare la sua posizione economica col voto? Ebbene si ricordi che quando entrerà nella cabina ha dinanzi solo la sua coscienza e solo Dio nella sua onnipotenza. Non c’è nessuna scusa per minaccia o altro. Ora voi dovete fare questo: votare e sono sicuro che ciò farete perché non temete l’atto che è dettato dalla vostra coscienza. In verità, c’è stato l’onorevole Scoccimarro che recentemente ha dichiarato che se dopo le elezioni il governo De Gasperi non se ne andrà, allora si ricorrerà alla forza. Non temete, perché la forza dello Stato è in mano al governo; poi si tratta di agire secondo la Costituzione e la sovranità popolare. Ebbene, l’onorevole Scoccimarro non abbia tanta strafottenza, perché fino al 18-19 aprile si vota, poi si fanno i calcoli, poi si convocano le Camere, e queste sono convocate per l’8 maggio, quindi vedete che c’è tempo per la rivoluzione ed anche per le rappresaglie degli animi troppo accesi. Poi il 9 maggio si nominano i presidenti delle due Camere e vedremo quali presidenti saranno eletti. Poi c’è la nomina del presidente della Repubblica, poi, c’è per tutti coloro che vogliono interpretare la volontà popolare una procedura pacifica e regolare; c’è la democrazia; mentre per coloro che vogliono adoperare la forza si contrapporrà la forza dello Stato. L’onorevole Togliatti, sabato sera (urla e fischi) e vi prego di non fischiare quando si citano gli avversari, perché la questione dei fischi va come i vasi comunicanti: voi fischiate qua e loro fischiano là: ma chi paga sono sempre io; diceva che masse imponenti si vanno raccogliendo sotto la sua bandiera. Ma io mi domando: quali sono le sue bandiere? La bandiera rossa, la falce e il martello? Ma ce l’hanno anche i saragattiani, socialisti moderati, e i repubblicani! Però sabato sera non c’era più una bandiera rossa e si vedevano tutte bandiere tricolori. Sembrava un partito nazionalista che fosse sorto come per incanto dalla terra italiana e tutti si domandavano: ma chi sono questi? Quando arrivavano a Roma, scendevano dai camion e le bandiere rosse che prima avevano le mettevano da parte. Non solo, ma si sentiva solo l’inno di Mameli e non si sentiva l’inno comunista. Ma quali sono le bandiere di questo partito? Fino a ieri si trattava di bandiere comuniste ed oggi non si sa per quale ragione si nascondono dietro Garibaldi, che non era né comunista né socialista. Questo è un fatto di ipocrisia straordinaria, storia che bisogna inchiodare ed è per questo che io ho sentito il dovere fin dai primi giorni di mettere in guardia il popolo italiano nel dire che dietro questa ipocrisia c’è il tentativo di conquistare il potere, non in nome di un ideale, non col franco riconoscimento dei meriti e dei demeriti propri, ma falsando innanzi al popolo i propri storici connotati. Ma la nostra bandiera è quella dello scudo crociato ed è ancora quella del 1919 quando abbiamo fondato il Partito popolare, che non abbiamo rinnegato e sciolto durante la dittatura fascista, ma l’abbiamo portato sempre con noi per la libertà d’Italia. Ed oggi tiriamo fuori le stesse bandiere, lo stesso motto, lo scudo crociato perché ci battiamo sempre per la libertà, che è il simbolo storico dei nostri comuni d’Italia. Questi signori vorrebbero far dimenticare la storia concreta che hanno avuto in Russia o in altri Stati! Ma debbono imparare che noi non rinneghiamo la nostra storia perché sappiamo che è storia di gloria, intimamente legata alla civiltà cristiana d’Italia. Io sento che questa professione chiara e precisa delle nostre idee è una responsabilità e una forza morale che ci ha conquistato l’Italia ed ha guadagnato simpatie anche in quelle città che si dicevano roccaforti rosse; la nostra parola in difesa della libertà ha guadagnato simpatie anche in campo avversario. È quindi inutile che sostituiscano la parola libertas con la parola fames. Questi signori di latino ne sanno poco. Debbono sapere che la fame viene semmai il giorno in cui si sospetterà che il governo italiano si mette dalla parete di coloro che osteggiano l’America; allora c’è quasi la certezza che la fame verrà anche in Italia. E se oggi siamo diventati qualcosa, dato che non si può rifare tutto in tre anni di quanto i nostri padri avevano costruito in 20, 30, 50 anni, come avremmo potuto fare quel poco che abbiamo fatto se non avessimo avuto gli aiuti dall’America? Ci sono delle persone e dei partiti politici che danno ad intendere ai cittadini italiani che ci si possa rifare le ossa anche senza gli aiuti dell’America, ma io ho la mia esperienza di tre anni, durante i quali ho passato giornate di angoscia, specialmente quando l’alto commissario per l’alimentazione mi diceva: non c’è grano, non c’è farina per la settimana prossima neanche per confezionare pane nero. Ed io ho telegrafato ai rappresentanti degli Stati Uniti che noi volevamo risorgere come popolo libero in una Europa basata sulla concordia degli uomini che vogliono il progresso e la giustizia sociale, in cui la maggioranza decide ma la minoranza aiuta, collabora, controlla. Questo è il sistema democratico e non quello che va sotto il titolo di conquista del potere, di assorbire tutto e di negare quasi la vita e la possibilità di sviluppo degli altri partiti. Ed io non vedo, come loro dicono, che si vada dipingendo dei fantasmi sulle case d’Italia. E non è uno spettro ciò che avviene in Russia, negli stati balcanici, nella Cecoslovacchia; è la dura realtà, la dura dolorosa realtà che si rovescia sopra di un popolo che voleva dimostrare il proprio attaccamento ai principii della libertà democratica. Ed io faccio appello alla vostra coscienza, in questo momento, duri, fermi, come le vostre rocce. Votate, quindi, senza paura e col massimo coraggio. Iddio ci aiuterà perché siamo per la libertà. I comunisti, quando abbiamo preso l’iniziativa per la costituzione di un mondo di solidarietà per i disoccupati, hanno detto di stare attenti perché i denari sarebbero andati alla Democrazia cristiana. Allora abbiamo costituito un Comitato direttivo del quale faceva parte anche l’onorevole Di Vittorio. Della somma raccolta abbiamo deciso, alla presenza del rappresentante della Camera del lavoro, di farne tanti pacchi viveri. La prima distribuzione è già stata effettuata e la distribuzione del secondo pacco ci sarà tra poco. Quindi tutto questo fondo va in questi pacchi di alimenti da distribuire ai disoccupati di tutti i partiti. È una calunnia, quindi, dire che il fondo va per propaganda elettorale. Abbiamo dato minestre a Napoli ed in altre città, abbiamo distribuito delle somme per eseguire i lavori più urgenti per la disoccupazione, perché nonostante tutti i nostri sforzi, sappiamo che non ci è possibile dare lavoro a tutti i disoccupati e non c’è barba di governo che possa venire incontro a tutti i bisogni e a tutte le esigenze. Ma prima di muovere delle critiche, bisognerebbe vedere che cosa accadrebbe in Italia se governassero loro! Ma scioperando non si lavora, e non lavorando non si ricostruisce. Io dico che bisogna rispettare la libertà di sciopero, ma lo sciopero va inteso quando non c’è altro mezzo per la difesa e la tutela degli interessi dei lavoratori. Io vorrei vedere questi signori sotto un regime veramente democratico; ma noi vediamo che in Istria lo sciopero è proibito, semplicemente proibito e bisogna lavorare sottostando alle norme di un commissario. A questi signori se invece di Garibaldi mettessero Stalin tutti potremmo dire: ho capito di quale libertà si tratta! Ecco l’inganno! Ecco la truffa! Ecco la truffa contro la quale ci siamo levati a parlare. Togliatti ha parlato a Trieste. Togliatti è un uomo di grandi risorse oratorie, ma ha un grande difetto: ha poca memoria. Quando cita il passato, anche recente, per i bisogni della sua propaganda politica, ci dice quello che ha detto qualche anno fa. Nel comizio tenuto a Roma, in piazza del Popolo, ha presentato le proposte che avrebbe fatto a Tito, cioè le sue proposte del novembre 1946, proposte di facile accordo. Ora, non potendo pensare che Togliatti si fosse dimenticato quel famoso giorno in cui tornando da Belgrado ha dato esatto conto delle dichiarazioni fatte da Tito, sono andato a vedere come erano. Si parla chiaro. Tito ha detto: sarei disposto a riconoscere Trieste italiana, però in cambio l’Italia deve darci Gorizia. Allora vi ricordate che cosa abbiamo risposto? Il governo ha detto: riconosciamo che ha un suo valore che Tito dica, in questo momento, che Trieste è italiana ne prendiamo atto, però noi diciamo che non possiamo rinunciare ad altre città egualmente italiane. E sapete chi era, allora, ministro degli Affari Esteri e membro del Consiglio dei ministri? Era l’onorevole Nenni! Ed io penso che Nenni ha avuto la buona idea di non partecipare a quel comizio di piazza del Popolo. E Togliatti rimprovera me, De Gasperi, presidente del Consiglio dei ministri, che al suo ritorno da Belgrado non l’ha fatto nemmeno chiamare per avere delle spiegazioni. Ma che bisogno c’era se lui, prima aveva avuto un colloquio con Nenni? E Nenni ci aveva riferito di avere parlato con Togliatti e che, in fondo, non c’era nulla di nuovo. Ed è ridicolo, ora, che Togliatti mi rimproveri di non aver chiesto niente a lui. Però, noi abbiamo incaricato i rappresentanti dell’Italia di mettersi in contatto con gli ambasciatori, che stavano a New York per apporre il sigillo al trattato di pace, per trattare con la Jugoslavia. Allora sotto la direzione di Nenni abbiamo iniziato queste trattative; ma quando si doveva trattare questi signori jugoslavi ci hanno detto di non potere assumere la paternità di quello che aveva dichiarato Togliatti sull’«Unità». Quindi si è arrivati alla costituzione del territorio libero di Trieste e si è arrivati a tale costituzione per la resistenza della Jugoslavia. Allora, come si può dare ad intendere agli italiani che esiste un pericolo di guerra perché qui non si vuol trattare con la Jugoslavia? Ma se abbiamo cercato di trattare in ogni occasione! Oggi, ripeto, siamo disposti a trattare con la Jugoslavia, ma bisogna che dall’altra parte si mostri franchezza e onestà e non si imponga all’Italia il governo che deve trattare con loro perché, in fondo questa è la proposta di Tito. Ed è per questo che Togliatti dice: lasciate il governo a me e vedrete che in 48 ore tutto sarà sistemato per la pace. In primo luogo non ci crediamo, perché la pace fatta da Togliatti e da Tito sarebbe una pace che costerebbe una parte della nostra indipendenza; in secondo luogo non ci sarebbe bisogno di discutere perché tutto il paese sarebbe bolscevico. Ma noi non vogliamo essere bolscevichi, vogliamo essere italiani e vogliamo trattare in piena libertà. Dicono anche che noi non siamo per la pace; lo dicono a noi che ci hanno disarmato, che ci hanno fatto saltare le fortezze che avevamo alle frontiere e che abbiamo un piccolo esercito nel quale, però, le tradizioni gloriose del nostro grande esercito si riflettono. Ma non abbiamo la forza meccanica da opporre e, invece, al di là c’è un grosso esercito e, più in là ancora c’è la Russia e l’America lontana non sarà mai la prima sarà sempre la seconda a potere scongiurare ogni pericolo per noi. Quindi, da dove viene il pericolo? Io desidero che tale pericolo non ci sia perché vogliamo la pace con tutti. È ipocrisia ed accusa infame quella che si fa al governo italiano di volere la guerra; ad un governo che non ha nessuna risorsa e che non desidera altro che la ricostruzione per la pace, perché senza la pace non potremo mai più risorgere. Ecco perché il nostro grido di viva Trieste, vuol dire viva la pace! Noi siamo naturalmente grati alle tre potenze che hanno dichiarato di dovere riconoscere che quello staterello che loro credevano di poter costituire non regge e che perciò bisogna restituire Trieste all’Italia; però non chiediamo a loro e a nessuno che per questa annessione o riannessione di Trieste si spari un solo colpo. Noi la vogliamo in via pacifica e chiediamo ai popoli che come oggi l’hanno capito i «tre», speriamo che lo capisca anche il «quarto». E se Togliatti vuol seguire l’esempio di Garibaldi, io gli chiedo di convocare il Cominform e di far decidere la Russia in modo che Trieste diventi un pegno di pace fra occidente ed oriente. Io ho nominato il Cominform e quando si tratta di Cominform non dovete pensare a grano che arrivi, né a carbone, né a dollari, né a rubli per il popolo italiano, no: dovete pensare, invece, ad un’organizzazione, ad una congiura per guidare attraverso il partito comunista italiano e francese le sorti di questi due Stati. Ed è contro questa congiura che noi ci siamo levati e abbiamo detto in nome della indipendenza della nostra patria che non possiamo ammettere che si guidino delle quinte colonne dal di fuori. Noi vogliamo avere perciò con la Russia e con la Jugoslavia rapporti pacifici di cooperazione internazionale, ma non possiamo permettere che venga insidiata la nostra libertà interna con metodi che portano alla conquista del governo come è accaduto in Cecoslovacchia. Ecco perché noi abbiamo parlato di Cominform! Ecco perché loro vanno negando la verità documentata che sanno di non poter smentire e di cui si vergognano e non assumono la responsabilità di fronte al paese. Dovrei, forse rispondere a tutte le accuse che vanno stampando nelle cantonate? De Gasperi assume tutte le responsabilità! Io assumo tutte le responsabilità del governo. I miei collaboratori in Consiglio dei ministri o nella delegazione degli Affari Esteri, come l’onorevole Campilli, hanno ben meritato della patria! E stiamo facendo grandi sforzi per rinascere. Lo so l’acquedotto vostro non è ancora finito, ma l’acqua arriverà. Abbiamo già fatto la parte maggiore. Dobbiamo pensare agli ospedali e alla ricostruzione, perché non basta quello che si è fatto. Voi avete certamente sentito parlare della Unrra casa ma avete mai sentito che ci sia una Russia casa? Abbiamo incluso anche la vostra provincia nel «Mezzogiorno» per quello che riguarda la legge della industrializzazione e noi pensiamo che le esenzioni dalle tasse possano attirare gli industriali a sviluppare le piccole e medie industrie. Però noi sappiamo che la forza principale vostra è l’agricoltura e che dobbiamo soccorrere tutti gli stabilimenti agrari. Sappiamo che dobbiamo provvedere anche alla assistenza, e qui mi è caro dare una lode particolare a tutti i medici che si sono moltiplicati in questa opera e che meritano tutta la nostra considerazione. Io non vengo a fare un elenco di quello che vorremmo e potremmo fare. So anche che si può criticare quello che si è fatto. Lo so che non si è fatto abbastanza. In un periodo di appena un anno e mezzo di costituente e di sei mesi di governo è vero che tutti i danni non li abbiamo potuti prosciugare, ma se non avessimo avuto in un certo momento lo sforzo di arrestare la svalutazione della lira la situazione sarebbe certamente precipitata. Badate che la lira, dal 1934 ogni giorno calava di valore e quando siamo andati al governo l’abbiamo arrestata ed oggi i prezzi si mantengono entro oscillazioni stagionali. E quante cose dobbiamo ancora ricostruire specialmente in questa provincia disastrata, ma si ricostruisce soprattutto con la concordia e con l’onestà. Come volete che collaboriamo con questi signori che ci calunniano con manifesti; come volete collaborare con questi signori che ci danno del ladro come se avessimo consumato per fare gli interessi del partito il denaro pubblico! Quindi, è necessario che noi che abbiamo il fondamento della buona coscienza cristiana, ci uniamo. Lo so che noi non siamo abbastanza cristiani ma questa non è colpa del cristianesimo, è colpa delle debolezze umane; e se ci sono dei traditori, non bisogna calunniare tutti gli altri e soprattutto non bisogna calunniare Cristo. Ieri, a Roma, avete sentito attraverso la radio c’è stata quella immensa adunata dinanzi al papa, in Vaticano . Erano tutti i romani che si erano raccolti per dare la buona Pasqua al pontefice; un atto filiale. Ed è una vergogna che debba essere accaduta questa campagna contro il Vaticano. Ci potrà essere un monsignore che scappa o che agisce male, ma che importa di fronte a tutti i meriti che ha avuto questo papato in Italia specialmente durante la guerra con l’immensa carità cristiana? È un infamia e una immensa ingratitudine! Da me sono venuti i rappresentanti ufficiali, i rabbini, degli ebrei per ringraziare e ricordare i benefici ricevuti dalla chiesa cattolica quando la chiesa li ha salvati, ed erano minacciati di morte. Erano ebrei e sono venuti a ringraziare. Ma che dire di quei cristiani che inveiscono contro il Padre comune? Ebbene, amici miei, la votazione del 18 aprile, sarebbe poco se fosse un voto di fiducia al governo o di adesione ad un partito, ma deve essere la coscienza cristiana che afferma che l’Italia deve fondarsi sopra basi civili e cristiane per la libertà e la salvezza del popolo italiano. 