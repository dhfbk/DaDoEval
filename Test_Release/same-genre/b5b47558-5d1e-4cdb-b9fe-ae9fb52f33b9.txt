Riferisce sulla situazione internazionale con particolare riferimento al trattato di pace in elaborazione. Informa che i telegrammi ricevuti dal Ministro Nenni, che sta compiendo una missione esplorativa in varie capitali estere, sono piuttosto di carattere lenitore: il testo del trattato predisposto dai quattro Grandi non sarebbe l’ultima parola. L’estensione della zona dello Stato libero di Trieste a Pola non sarebbe da escludersi. Però Bidault non intenderebbe revocare le richieste francesi ad occidente. Ove la procedura della votazione fosse decisa in senso favorevole alle richieste delle piccole nazioni potrebbero aversi risoluzioni più benevole. L’Italia non è ancora stata invitata ad esporre le sue ragioni e non sappiamo se il punto di vista italiano potrà essere sostenuto nell’Assemblea o solamente dinanzi a Commissioni. II trattato che è stato pubblicato a New York per indiscrezioni, consta di 38 pagine dattilografate divise in parecchi capitoli con un preambolo. II preambolo dapprima è poco consolante perché non tiene conto della reazione del popolo italiano alla dichiarazione di guerra. Però ci riconosce poi la cobelligeranza. Infine ammette la nostra possibile ammissione all’Onu. Le clausole territoriali confermano le notizie già note, vi sono proposte già decise dai quattro, vi sono clausole secondarie che non appaiono definitivamente stabilite. L’art. 12 parla della cessione del Dodecanneso, da smilitarizzarsi per essere assegnato alla Grecia. L’art. 13 provvede ai diritti di coloro che rimarranno nei territori ceduti ma genericamente. Nessuna precisazione in favore od a tutela delle minoranze. L’art. 14 (clausole politiche) ci impone le quattro libertà fondamentali che noi abbiamo già dichiarate. L’art. 17 impone la rinunzia a tutte le colonie africane in attesa della definitiva decisione sulla loro sorte ed attribuzione. Non appare in favore di chi questa rinuncia dovremmo fare. In realtà l’Inghilterra sembra intransigente anche sui nostri interessi e sui nostri rapporti commerciali con le colonie africane. È prevista, inoltre, la rinuncia all’Albania. Saseno farà parte del territorio albanese e l’Italia «rinuncia» a tutti i beni italiani in Albania, del valore di parecchi miliardi. Altra rinuncia riguarda l’Etiopia. Infine vi è la rinuncia all’Istituto Internazionale dell’Agricoltura che però, forse sarebbe riconosciuto come centro europeo dell’Istituto istituito durante la guerra negli Stati Uniti in sostituzione di quello a Roma. Durissimo l’art. 37 che autorizza ogni potenza già belligerante a denunciare qualsiasi trattato esistente fra essa e l’Italia. Clausole militari. Espone il parere dei dicasteri competenti: l’Italia resta completamente indifesa alla frontiera. È la tesi dello Stato Maggiore francese. Legge il parere del nostro Stato Maggiore che conclude col surriferito giudizio. È facile prevedere l’irrigidimento della Francia sulle sue pretese alla rettifica dei confini. Sulla frontiera orientale poi l’Isonzo non rappresenterà più una difesa. Resterebbe la linea del Tagliamento indifendibile anche per mancanza di nostre forze militari. Anche questa frontiera resterebbe completamente aperta al nemico. Lo Stato Maggiore sconsiglia la firma di un trattato che tale situazione convaliderebbe ad oriente e ad occidente. Espone quindi le dichiarazioni dell’ex ministro della Marina ed attuale Capo di Stato Maggiore della Marina, Ammiraglio De Courten relative alle reali benemerenze della Marina italiana verso gli Alleati. Egli vorrebbe dimettersi dall’attuale sua carica avendo rappresentato e consigliato l’atteggiamento della flotta italiana dopo 1’8 settembre 1943 che oggi è misconosciuto dagli Alleati. Queste ragioni morali furono già fatte presenti dallo stesso De Courten all’Inghilterra e agli Stati Uniti. L’Italia non ha però mai potuto partecipare a trattative ed a discussioni con gli Alleati su questo tema (spartizione della flotta). Le navi che ci sono lasciate sono in minor numero di quelle che al principio parevano disposti a lasciarci. Non potrebbero poi costituire un tutto organico, seppure modesto, perché le navi che ci resterebbero sono di tipo diverso. La smilitarizzazione territoriale accresce la nostra inefficienza navale. De Courten voleva dimettersi. Dopo l’intervento del ministro Micheli le sue dimissioni sono rimaste sospese e potranno essere ritirate. Il Consiglio dovrebbe deliberare sulla non accettazione delle anzidette dimissioni onde egli possa ancora sostenere le ragioni italiane alla conferenza su questo tema. Richiama in proposito le deliberazioni di Quebec e le assicurazioni dell’Ammiraglio inglese Cunningham. Sull’Aviazione il Presidente De Gasperi osserva che con le clausole del trattato all’Italia rimarrebbero in tutto 120 aerei da combattimento e minorati. Dell’Aviazione civile non si parla: e si dovrebbe pensare che non si intenda imporci limitazioni. Clausole economiche:Informa che sono state studiate da commissioni sotto la presidenza dell’on. Paratore . Esse impongono oneri positivi e negativi, prescindono dalla nostra capacità a pagare, non tengono conto di alcuna compensazione, né della nostra qualità di cobelligeranti. L’Italia non potrebbe riacquistare un equilibrio economico stabile. All’art. 64 sono assegnati 100 milioni di dollari di indennità all’U.R.S.S. da pagarsi in sette anni con un respiro di tolleranza nei primi anni. Il prelievo avverrebbe in tre forme e cioè su: a) impianti industriali di armamenti; b) beni esistenti negli Stati balcanici; e) produzione industriale corrente. L’art. 69 è gravissimo pel diritto di confisca che consente dei beni italiani all’estero da parte delle potenze alleate od associate nel territorio di ciascuna di esse. Ingiusto particolarmente ed eccessivo l’art. 66, che stabilisce una vera retrodatazione dello stato di guerra ai nostri danni. La rinuncia a tutti i beni in Etiopia e in Albania costituirebbe un indebito arricchimento perché il valore di tali beni supera qualsiasi danno che quei paesi possano avere avuto da noi. L’art. 67 ci impone poi la rinuncia ad ogni credito verso la Germania e costituisce una clausola altrettanto onerosa quanto ingiusta. Bisognerebbe accertare la capacità globale dell’Italia al pagamento. Tenere conto delle prestazioni effettuate dall’Italia agli Alleati dopo il 1 settembre 1943. Le spese dell’occupazione sono in verità diventate spese di cobelligeranza. Tutte le nostre voci attive sono messe da parte e non considerate. Queste condizioni, ove realmente fossero attuate, provocherebbero una gravissima e irreparabile crisi nella nostra economia. Ciò esposto il Presidente invita i Signori ministri ad esprimere il loro pensiero sui vari punti. Per quanto riguarda la questione se il trattato, ove non venisse modificato, debba venire sottoscritto o meno, gli sembra prematuro il porla oggi. Gli uomini che dovranno trattare sanno del resto che la decisione definitiva è riservata alla Costituente. […] Osserva che la conferenza dei 21 dovrà chiarirlo . Propone di non nominare una delegazione fissa, ma di incaricare persone che stiano a Parigi e possano ritornare a Roma a seconda dell’andamento dei lavori. Propone di costituire come segue la nostra delegazione: 1°) Una commissione specificatamente politica composta del ministro per gli Affari Esteri; del Presidente della Commissione degli Affari Esteri della Costituente; del Presidente della Costituente. 2°) Una commissione degli Ambasciatori italiani a Londra, Washington, Mosca, Rio de Janeiro, Varsavia (per Parigi c’è già Saragat nella prima commissione). Vi includerebbe l’ambasciatore nostro a Varsavia tenendo conto della possibilità di contatti con Mosca, con Segretario l’Ambasciatore Soragna 3°) Una commissione ai lavori per i trattati composta dei Sigg., Pilotti, Perassi, Sorrentino. 4°) Una commissione militare composta dei ministri per la Guerra, per la Marina, per l’Aeronautica e dei Capi di Stato Maggiore delle tre Armi: 5°) Una commissione finanziaria composta dal ministro Corbino e dagli on.li Paratore, Pesenti , Vanoni, Vignola e Lombardo. 6°) Una commissione per il Lavoro con i rappresentanti della Confederazione del Lavoro, di quella dell’Industria, della Marina Mercantile quali Commissari, verranno chiamati a seconda le esigenze. Saranno poi chiamati a Parigi esperti coloniali ove si potesse entrare nella discussione in merito, oltre la formula politica . Prosegue esaminando quale possa essere la tattica nostra: se il trattato viene en bloc non dobbiamo assumere la responsabilità di esso. Una tale soluzione non dà la possibilità di speranze di una migliore vita fra i popoli. La durezza della formulazione è inaccettabile. Speriamo che Bevin e gli altri Grandi si lascino indurre a modificarla. La procedura seguita non ci ha dato la possibilità di collaborare alla formulazione del progetto. Forse con questa conferenza i quattro pensano di rimediare almeno alle apparenze. Ma pertanto noi non possiamo assumere come Governo alcuna responsabilità sull’accettazione del trattato en bloc senza correzioni soddisfacenti. Se fosse possibile far estendere la internazionalizzazione a Pola sarebbe già una discreta attenuazione. È opportuno ricercare ancora il modo di una collaborazione con gli jugoslavi. Sarà opportuno ammettere la possibilità di arrivare ad un plebiscito. Sul terreno economico – dice De Gasperi – forse potremo trovare maggior appoggio presso la Russia. Essa poi non ha interesse a che l’Inghilterra ci anneghi nel Mediterraneo: ma la questione coloniale appare oggi accantonata. L’Italia poi – osserva ancora – è tagliata fuori dal trattato generale di pace (Germania) pur avendo noi dichiarata la guerra, cobelligeranti, alla Germania. Non si può paralizzarci, come vorrebbe lo Stato Maggiore francese, fuori dalla possibilità di una collaborazione internazionale. Su questi punti e su questa concezione di resistenza dovremo inquadrare il nostro atteggiamento. Dopo il 21 agosto i «Quattro» si raduneranno di nuovo e riesamineranno il trattato. Avremo ancora dopo la possibilità di appellarci all’O.N.U. Questa la linea generale suggerita da De Gasperi. Nella discussione alla Costituente, egli non ha trovato suggerimenti pratici ed efficaci. […] Obietta che tutti i ministri degli Esteri anche delle altre nazioni si troveranno a Parigi . Su richiesta di Gonella il Presidente De Gasperi avverte che liquidata la questione della Tunisia, de Gaulle aveva dichiarato non sussistere altre questioni in sospeso fra la Francia e l’Italia. La richiesta di Briga e Tenda e poi del Moncenisio è pertanto riuscita una sorpresa in contraddizione colle verbali assicurazioni dateci. Circa la discussione avvenuta alla Commissione Esteri della Costituente De Gasperi informa che l’on. Parri ha mosso alcuni rilievi per insufficienti trattative o mancati avvicinamenti alla Russia. […] Inoltre, sulla questione De Courten, dichiara che egli lo giudica uomo esperto e abilissimo. Egli possiede perfetta memoria e conoscenza di quanto si è trattato ed è avvenuto fra noi e gli Alleati. Ritiene opportuno che De Courten resti al suo posto di Capo di Stato Maggiore. La questione delle sue dimisisoni può del resto, essere accantonata. Fra qualche settimana potrà essere ripresa. Propone di fare, circa il trattato, un comunicato esprimente le impressioni del Consiglio e le istruzioni che darà ai delegati. Non è ora il caso di fare dei bei gesti. Occorre attendere e vedere. Terremo altri Consigli dei ministri, occorrendo, venendo d’urgenza con aereo a Roma. 