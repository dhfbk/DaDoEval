Roma, 20 notte. Oggi seduta d’interpellanze, e perciò calma e poco frequentata. La presiede TOVINI. Il primo degli interpellanti è l’on. MEDA. Egli svolge una sua interpellanza sul servizio giudiziario e sui possibili provvedimenti per ripararvi. Gli risponde il ministro guardasigilli on. LUIGI ROSSI, a cui risponde a sua volta l’interpellante. Segue FLOR che interroga sulla politica governativa nella Venezia Tridentina. Flor discorre per quasi due ore esponendo dei lagni circa la ricostruzione e il risarcimento dei danni, la sistemazione degli impiegati e il trattamento agli invalidi, la introduzione della legge sulla disoccupazione e le ferrovie e le forze idrauliche, le elezioni dietali, le autonomie, l’introduzione del codice civile e… chi più ne ha, più ne metta. Citato a proposito dell’introduzione del codice da Flor, potè l’onor. RO- DOLFO GRANDI intervenire per dichiarazione di fatto personale, sostenendo le ragioni che militano in favore del differimento dell’introduzione del codice. GIUNTA, in dichiarazione per fatto personale, sostiene invece il contrario. DEGASPERI, svolgendo una sua interpellanza al presidente del Consiglio sulla politica del governo nella Venezia Tridentina, dichiara di volersi restringere al solo problema politico-amministrativo, rimettendo la trattazione dei problemi economici alla discussione dei rispettivi bilanci. Sistema sconquassato e palleggiamento di responsabilità Una delle ragioni della deplorata mancanza direttiva nella politica delle nuove provincie è lo sconquassato sistema con cui vengono amministrate e la mancanza di una diretta responsabilità politica degli amministratori. Cita i decreti del luglio e agosto 1920 per dimostrare l’esistenza di questa confusione e l’interferenza tra i poteri dei Commissari e l’Ufficio centrale, d’onde il palleggiamento di responsabilità tra i commissari e la presidenza del Consiglio: dissenso ormai evidente, questo che manifestasi anche in comunicati alla stampa e che danneggia e compromette l’autorità dello Stato. La mancanza di cooperazione tra il centro e la periferia ritarda anche il lavoro di sistemazione delle commissioni consultive e dà la sensazione che il loro parere non abbia effetto. La cosa è aggravata perché i singoli ministri agiscono e emanano decreti senza sentire l’Ufficio centrale e i commissari. In tal riguardo il decreto del 22 luglio rimase lettera morta . Durante la crisi e anteriormente i popolari pensarono di rimediarvi proponendo la nomina di un uomo responsabile di tale politica innanzi al Parlamento e in grado di controllare e coordinare l’opera di sistemazione legislativa assistendo al Consiglio dei ministri. Per gelosia di competenze si riuscì solo a una soluzione parziale e transitoria. L’oratore spera almeno che il governo di fatto terrà parola e attende l’emanazione del decreto dichiarando in proposito di poter parlare a nome di tutti i deputati italiani delle nuove provincie. La convocazione delle diete Circa la convocazione delle diete, urge di riconvocarle, ma conviene prima prepararne lo statuto. Il governo deve avere in tale lavoro la direttiva che oramai non può essere che quella autonomistica consacrata nella legge d’annessione e in altre manifestazioni come nella relazione dell’on. Giolitti al Re per l’emanazione dello statuto in cui riconoscesi il potere legislativo di queste diete, e nel decreto della costituzione delle giunte provinciali in data 31 agosto 1921 . La questione degli impiegati Parlando degli impiegati, l’oratore insiste per l’assimilazione dei funzionari ex regime e per la disagiata residenza facendo appello all’on. Casertano, come al capo dell’amministrazione da cui questi funzionari dipendono, perché voglia unirsi ai deputati e ottenere dal tesoro l’indennità che, non essendo diminuito il caroviveri, non si può abbandonare. Associasi FLOR per la parificazione delle pensioni agli invalidi, riservandosi una trattazione speciale in altra sede. Zona mista e minoranze italiane Avendo infine FLOR accennato al problema dell’Alto Adige con parole di equità per i tedeschi, DEGASPERI dichiara di condividere tale criterio generale, ma afferma che, nella pratica, devono prima esser risolti i problemi pregiudiziali riguardo alla zona mista e alle minoranze italiane in zona tedesca e conclude augurando che questo dibattito fatto di straforo in sede d’interpellanza convinca Camera e governo che la amministrazione delle nuove provincie merita considerazione come problema che deborda in interesse nazionale. CASERTANO premette che non potrà dare una risposta esauriente poiché gli interpellanti hanno sconfinato dall’oggetto delle loro interpellanze. Riconosce tutta la importanza dei problemi sollevati i quali non interessano soltanto le popolazioni delle nuove provincie, ma tutto intero il paese. Afferma però che il governo non ha omesso di rivolgere tutte le sue più affettuose premure a quelle nobili regioni. Ricorda le somme ingenti che lo Stato italiano ha erogate a questo effetto per beneficenza, per la ricostruzione degli abitati e per i risarcimenti di guerra. Per quanto riguarda la sistemazione degli impiegati provenienti dal cessato regime, ne riconosce la gravità, ma ne espone anche la complessità. Da ciò la ragione dell’indugio lamentato. Conferma però che con recente disposizione è stata concessa a quegli impiegati una anticipazione di 1000 lire. Quanto alla loro assimilazione agli altri impiegati statali, essa sarà un fatto compiuto entro il 30 giugno in occasione dell’attuazione della riforma dell’amministrazione dello Stato. Ricorda la legittimità del desiderio di una sollecita convocazione della Dieta provinciale, ma ricorda che queste diete sotto l’Austria, avevano funzioni semi-legislative. Occorreva quindi esaminare il problema con la maggiore ponderazione. Confida però che presto il desiderio degli interpellanti potrà essere soddisfacente, essendo intendimento del governo di attuare per decreto, in virtù dei poteri concessigli dalla legge per la riforma dell’amministrazione, un nuovo ordinamento il quale, sopprimendo molto del controllo statale, meglio rispetti le autonomie locali e possa quindi trovare applicazione anche nelle nuove provincie. Crede che il ministro guardasigilli non mancherà di tenere conto delle osservazioni fatte dagli interpellanti in ordine all’estensione del codice penale e di quello di procedura penale. Assicura che il governo esaminerà, anche col maggior desiderio di soddisfarle, le legittime domande delle popolazioni del Trentino per quanto concerne le opere pubbliche e la utilizzazione delle energie idrauliche. Conclude dichiarando che il governo riconosce che la terra di Battisti ha diritto a tutta la gratitudine degli italiani e che nulla trascurerà per soddisfare a questo dovere. La risposta di Casertano, come vedete, non sempre a tono, è tuttavia benevola nella forma. DEGASPERI ribatte, dichiarando di attendere i fatti. […] 