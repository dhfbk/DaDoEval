I dominatori ci vedono oramai spuntare alla svolta di via Bellenzani. Serra, serra! Urla l’Alto Adige. E tutti gli agitatoti del grande partito radicale corrono ad appuntellare i battenti municipali. Guai se c’entrassero i «clericali». Fuori! fuori, via la canaglia! E perché stiamo giù a protestare e gridiamo che vogliamo il nostro buon diritto, ci lanciano impertinenze, fanno i versacci ed infine ci rovesciano addosso una sassaiola. Sassi ai clericali, botte al «gregge cattolico» (vedi Alto Adige di ieri sera). Ma perché, potrebbero chiedere gli ingenui? Che ragione c’è di trattare a questo modo? Intanto a vedere codesta folla o «gregge» che la vogliate gentilmente chiamare, non la si direbbe una quantità trascurabile. Nell’elezione del deputato di Trento erano un migliaio, più di tutto il vostro partito assieme. Ora, come pretendete di governare voi la città, a talento vostro, e gli altri che si lascino governare o sgovernare secondo che capita? Tutta questa gente compra la luce ed il calore, al prezzo stabilito dal partito liberale-democratico, e deve adattarsi in silenzio, e non può nemmeno far sentire le sue ragioni là dove se ne può tener conto. Il partito radicale monopolizzatore dei servizi pubblici detta il prezzo del mercato, gli altri devono chinare il capo, pagare e star zitti, anche se i servizi municipali di Trento sono fra i carissimi che si trovino e in Austria e in Italia. Paga popolo! Il partito radicale, ossia il «partito dei meno», ci stabilisce anche il prezzo dell’acqua, e gli altri debbono berla, come viene, e dobbiamo pagarla al prezzo stabilito da lor signori senza poter controllar quanto costi di fatto al Municipio, quanti denari ricavi, e se sia proprio vero che la regia dell’acquedotto è costata ventimila corone di spese generali. Bevi, «gregge cattolico», e buon pro ti faccia! Ah, non t’accomoda, non ti va tutto questo; osi rumoreggiare, protestare? Ebbene, i puntelli alle porte e giù sassate alla canaglia! Suffragio universale, riforma proporzionale? Sfacciati! Chiudete loro sul muso i battenti dei privilegi elettorali, tenete sodo al sistema elettorale-catenaccio, e si arrangino di fuori! Al vedere tutto codesto armeggio, a sentire enorme fracasso, qualche altro ingenuo che venisse dalla Patagonia, potrebbe forse chiedere se codesti «clericali» che si vuol condannare a fare da Iloti, siano in arretrato colle tasse o godano speciali favori. Ma dovrebbe venire proprio dalla Patagonia, perché invece qui e nei paesi finitimi tutti sanno che i cittadini di Trento pagano le tasse più alte di tutte le altre città, tutti sanno che i popolari, proprio loro hanno costituito in città diversi istituti che versano alle casse municipali fior di quattrini; anche i «clericali» pagano il 250% sull’imposta fondiaria che rende 30.000 corone, il 250% sull’industria da cui si ricavano 63.000 corone, il 300% sull’imprese pubbliche che ha un gettito di 125.000 corone, anche i clericali pagano il 30% per casatico che rende 167.000 corone, il 100% sul dazio consumo vino con 25.000 corone. Anche il «gregge cattolico» infine consuma quel pane da cui il Municipio ossia il partito liberale radicale prese 215.000 corone annue, ed anche i clericali infine mangiano quella carne sulla quale l’amministrazione municipale si prende la tangente di 72.000 corone! Ma forse, obietterà ancora l’ingenuo – e qui incominciamo a credere che oltre che dalla Patagonia venga anche dall’Alto Adige – ora in Municipio non c’è niente di nuovo, le cose hanno preso il loro assetto definitivo: si tratta di tirare innanzi la carretta alla buona come facevano i vostri buoni padri e tutti contenti! Bravo! e fingete di non sapere che il Municipio ha in corso lavori per parecchie centinaia di migliaia di lire, che non si vede chiaro ancora nell’impianto elettrico, che deve ammortizzare 14 milioni di debiti e che incombe ai cittadini la tassa sui quartieri oltre 70.000 corone almeno; la quale tassa non è ancora introdotta solo perché le autorità di sorveglianza condividono le preoccupazioni della minoranza. Ah codesta minoranza, demagoga, ipocrita, commediante! grida l’Alto Adige. Ricordate il perché? Perché queste tre persone sole e nuove al meccanismo municipale, hanno osato prendere il toro per le corna, perché, a differenza di molti altri consiglieri hanno studiato il bilancio preventivo posta per posta, compulsata cifra a cifra ed hanno chiesto il cur, quomodo, quando. Perché non si sono limitati a gridare «abbasso le tasse» ed a dire «arrangiatevi» ma hanno proposto dei criteri e delle modificazioni, applicando le quali si potevano evitare le tasse odiose e antidemocratiche o protrarre almeno, per guadagnar tempo ed intanto provvedere ad altri modi di finanziare le spese, le quali, bene o male sono un fatto compiuto. E le ragioni della minoranza erano tanto serie e tanto fondate (ricordatelo signori dell’Alto Adige) che la Giunta stessa delle «preventivate necessità» secondo voi, lasciò cadere 67.000 corone che in ventiquattr’ore parvero meno «indispensabilmente necessarie», e che l’oratore della maggioranza ammise in pieno consiglio non sussistere in vero la necessità, ma la convenienza per la presente o futura elasticità del bilancio. E qui, fra parentesi, prendete a cognizione, signori dell’Alto Adige come il medesimo oratore della maggioranza dichiarò che molte proposte della minoranza sarebbero state accolte, se fossero state presentate prima, prima cioè che la maggioranza lavorasse per partito preso. Questa è storia che per fortuna non potete né smentire né storpiare. Ne è testimone buona parte della cittadinanza. Voi gridate oggi: Accorri uomo, ed intimate a tutti i «liberali sinceri» di mettersi sull’attenti: «Si prestino dunque i nostri a parare il colpo: ed i liberali sinceri si ricordino, che caduta una volta in mano dei clericali la città di Trento, ben difficilmente il nostro partito potrà in seguito risollevare il capo» (Alto Adige, 29-30 settembre 1910). Ma forse per i minori danni del liberalismo e per forza della sincerità ci saranno a Trento dei cittadini i quali pensano che l’amministrazione di Trento non può essere questione di monopolio politico, forse riterranno che accanto a ventisei di un solo colore che siedono già in Municipio, non sarà male che siedano anche quattro persone, le quali hanno il sacrosanto diritto di difendere e propugnare gli interessi di un terzo dei cittadini esclusi ora per le ingiuste barriere del voto, e ci sarà forse chi anche osi ritenere come la Lega democratica non ha proprio attuato luminosamente il suo programma, da meritare l’assoluto e incontrollato dominio anche per l’avvenire. Comunque, noi entriamo tranquillamente nella lotta senza titubanze e senza illusioni, come chi va a compiere un dovere né facile, né gradito. Quello che importa è che la nostra scheda uscendo dall’urna diventi protesta contro l’ingiusto e l’ingiustificato assoluto dominio di un partito nell’amministrare coi danari di tutti, protesta contro i sistemi stessi d’amministrazione, affermazione e monito che fuori delle mura cinesi della Lega democratica c’è una folla che vede, nota e giudica e – oggi o domani – saprà conquistare i propri diritti. Al grido di «fuori i clericali», noi opponiamo il motto: «Equità e giustizia per tutti!». 