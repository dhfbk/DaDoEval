Chi studia le relazioni fra la letteratura italiana e quella tedesca trova dei fatti strani, inesplicabili a prima vista, quando non pensi che le due nazioni comunicarono fra di loro quasi sempre per mezzo d’un interprete, la Francia: un interprete forse poco oggettivo. Non è strano, per esempio, che il Klopstock , non abbia conosciuto Dante nemmeno di nome, mentre invece molto prima di Klopstock era celebre in Germania il Marini , che vi aveva fatto scuola? Non è strano che un conte Calebio, il quale in Italia non aveva trovato nemmeno un editore, abbia poi acquistata un’influenza così decisiva nelle contese letterarie fra gli svizzeri e la scuola di Gottsched ? Strano trovano i tedeschi che le scene italiane abbiano ospitato per tanto tempo il Kotzebue e l’Iffland , mentre hanno trascurato il loro più grande poeta drammatico, lo Schiller. Ma stranissima, inesplicabile appare ai critici italiani la fortuna che ebbe in Germania un poeta, il quale nella storia letteraria d’Italia non è che un episodio insignificante e di breve durata, voglio dire di Carlo Gozzi . Non è fuor di luogo parlarne in occasione di un giubileo schilleriano poiché la fortuna del Gozzi in Germania va in gran parte congiunta al nome di Federico Schiller. Fu questo poeta, cui ora i tedeschi festeggiano, uno dei più grandi geni della nazione, che nell’autunno del 1801, nel fulgore della gloria, dopo aver scritto i Masnadieri, Don Carlos, il Wallenstein, si pose con grande cura ed amore a ridurre per il teatro tedesco una fiaba del Gozzi, la Turandot, composta con la massima cura, come egli stesso ebbe a scrivere al Körner . E la fiaba comparve sul teatro di Weimar al 30 gennaio 1802, onomastico della duchessa, giorno sacro nella letteratura tedesca perché vi si rappresentarono le più grandi opere di Wieland , del Goethe e dello Schiller. Il Gozzi fu festeggiatissimo; diciamo il Gozzi, non lo Schiller, perché i cambiamenti della riduzione tedesca non sono essenziali. Ciò accadeva mentre in Italia il conte veneziano era quasi dimenticato ed egli stesso stava per abbandonare completamente le muse, senza un pensiero al mondo che le sue fiabe ch’egli diceva «d’argomento inetto, falso e puerile» gli avessero acquistato oltr’alpe tanta fama. E pure la rappresentazione della Turandot non significa la rinascita della fama del Gozzi. In Germania essa gli era stata assicurata già trent’anni prima, quando il Baretti nella sua opera An Account of the Manners and Customs of Italy lo aveva messo accanto a Shakespeare. La traduzione delle fiabe di uno svizzero, Fr. Au. Werthes nel 1777-79, fu accolta con grande entusiasmo che andò sempre crescendo fino al limitare del secolo XIX. Le riviste letterarie di quel tempo sono piene di elogi per il Gozzi. Per la Berliner Literatur und Theaterzeitung, l’organo più autorevole d’allora, il Gozzi era dopo lo Shakespeare il più grande poeta drammatico. E dire che gli ammiratori del Gozzi in Germania erano uomini che giudicavano spesso del valor letterario a seconda del colore politico dell’autore! Per fortuna non sapevano che il conte Carlo, nei giorni della rivoluzione, formulava la sua fede in queste semplici parole: La religione custodisce la morale e il boia le difende tutt’e due! Le riduzioni per la scena, a cominciare dall’anno 1778, furono numerosissime. A Gotha, a Lipsia, a Vienna e ad Amburgo bastava il nome del Gozzi sugli annunzi teatrali, per fare un pienone. Poi subentrò una pausa, la quale se non fosse comparsa la riduzione dello Schiller, sarebbe stata come il segnale di un nuovo periodo di entusiasmo ed esagerata ammirazione. Il Bouterweck , nella sua storia letteraria, parla dell’attività del Gozzi «come della più nota rivoluzione teatrale», mentre più sotto confessa che i più celebri autori italiani del Trecento in Germania sono pochissimo noti. L’entusiasmo parve divenire delirio, quando s’occuparono del Gozzi i critici della scuola romantica. Chi non riderebbe ora nel leggere un’operetta di Francesco Horn in cui si celebra l’attività del Gozzi come principio di una nuova era, come nuova primavera teatrale? Tant’è! Il grande corifeo della scuola romantica Federico Schlegel proclamò il Guarini e il Gozzi come i più grandi autori drammatici d’Italia e la scuola gli credette per un pezzo! Errori che non si comprenderebbero, se non si sapesse d’altro canto che non più esatte erano le cognizioni che avevano della letteratura tedesca i critici italiani, i quali trascrissero ancora per molto tempo di poi i giudizi strampalati del Bettinelli e del Denina . L’ammirazione dei romantici per il Gozzi è tuttavia in parte spiegabile. Essi vi trovano quella mescolanza del meraviglioso, del comico e del tragico che avevano ammirato in Shakespeare e che era uno dei punti che li divideva dalle vecchie scuole. Il Gozzi ha anche in realtà una certa influenza sulle produzioni della scuola romantica: nei drammi e nelle novelle del Tieck , dell’Hoffmann , del Brentano si riscontrano dei motivi noti ai lettori delle fiabe veneziane. Ma tutto questo sarebbe caduto presto nell’oblio, se il nome di Carlo Gozzi non fosse stato legato alla fama di Federico Schiller. A questa circostanza noi dobbiamo ascrivere che letterati e autori drammatici non perdettero mai di vista il poeta veneziano. L’opera s’impadronì ben presto delle fiabe; la Turandot, per dar solo un esempio, venne ridotta sette volte per la scena musicale; e a pochi sarà forse noto che perfino il grande Wagner mise in musica La donna serpente del Gozzi. Anche il teatro drammatico ricorse spesso alle opere del poeta di Venezia. Lo Streckfuss, il Treischke, il Bauman in Amburgo, il Blum in Berlino, fecero ricomparire sulla scena chi l’una chi l’altra delle fiabe. Nella seconda metà del secolo XIX la critica tedesca mutò consiglio e cadde nell’altra esagerazione, cioè nel disprezzo assoluto del Gozzi, seguendo in ciò gli italiani specialmente il Salfi . Ma il nome dello Schiller salvò sempre il Gozzi dall’oblio: il Grillparzer tentò la riduzione del Corvo nel 1867. I pitocchi fortunati del Gozzi riapparvero sul teatro di Monaco in una poetica riduzione del celebre novelliere vivente, Paolo Heyse . Ed ora non è molto che l’ultimo critico dell’attività drammatica dell’Heyse, il Petzet, giudicava che il Gozzi nella riduzione dell’Heyse meritasse di ricalcare le scene. Qualche dramma del Gozzi poi non mancò mai nei Parnassi teatrali pubblicati in Germania lungo il sec. XIX, e se finalmente si considera che il Gozzi venne di nuovo tradotto anche in questi ultimi anni dal Baudissin e da V. Müller, si può ben conchiudere che pochi altri drammatici italiani potrebbero desiderarsi di più. L’ammirazione degli stranieri, specialmente dei tedeschi, mosse anche gli italiani a cavar fuori il povero Gozzi dal dimenticatoio e gli studi di Ernesto Masi gli hanno fatto giustizia. Anche un eminente letterato tedesco, il prof. Alberto Köster; nei suoi studi sullo Schiller, come drammaturgo (1891), s’imbatté nel Gozzi, al quale dedicò parecchie pagine che riducono il giudi zio sul Gozzi nei suoi giusti limiti. Gli è così che in questi giorni commemorativi accanto ai grandi eroi dei drammi universali di F. Schiller, accanto a Franz Moor, a Fiesco, alla Pulcella d’Orleans, a Guglielmo Tell, a Wallenstein, a Maria Stuarda, a Demetrio, ripassano alla scena della memoria gli umili eroi della commedia dell’arte Tartaglia e Pantalone, Angela e Smeraldina, Truffaldino e Brighella. A.D. 