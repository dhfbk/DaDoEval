La storia dell’ultima fase Dopo mezzo secolo di lotte, credemmo quasi toccare la meta insperata. Ancora cinque anni fa, ottenere un istituto superiore parve un sogno e il proclamarne il postulato, non più che un ricordare all’egemonia tedesca che il nostro popolo non si rassegnava all’ingiustizia. Poi la lotta incrudì: la prepotenza dei nazionalisti tedeschi la fece rude, fruttifera. Gli studenti del Trentino combatterono e non disperarono un istante, e finalmente riuscirono a scuotere anche la maggioranza degli studenti italiani, gli adriatici, i quali prima s’occupavano della campagna che facevano da soli quei poveri montanari, solo al caffé, tra una partita e l’altra, quando il cianciare di politica concilia la digestione e interrompe gli altri svaghi con uno svago nuovo. La questione si fece largo anche nelle aule parlamentari. Alla formalità delle domande e delle interpellanze, a cui nessuno avrebbe risposto, seguirono proposte energiche, negoziati seri. Il Ministro dell’istruzione dovette tener conto delle osservazioni di quello dell’interno e questi di quelle del Goluchowsky . Tre cose parvero unirsi ad appoggiare il postulato universitario: le rappresaglie di Innsbruck, lo sciovinismo tirolese che chiedeva l’allontanamento delle cattedre parallele e infine la crisi austro-ungarica che, preoccupando il Governo di una questione gravissima, gli faceva parere facile qualunque deviamento della politica finora tenuta, pur di accontentare le popolazioni austriache, per servirsene d’appoggio contro i magiari. Vennero infatti prima le dichiarazioni di principio e poi la presentazione del progetto. Il progetto era del dr. Körber e il Gautsch ne assunse l’eredità. Il Körber, o chi per lui, propose Rovereto come sede di una facoltà giuridica, riparo alle cattedre insbrucchesi messe al bando . Ecco il primo sospetto che venne ad intorbidare le acque limpide (si disse anche: stagnanti) della politica trentina. L’idea di Rovereto era proprio uscita dal capo del Körber? Tant’è, il ministro Hartel ebbe a dichiarare più tardi che a quell’idea non ci teneva, che era pronto anche a proporre Trento. Egli chiedeva solo che la deputazione italiana, vista l’impossibilità di ottenere la facoltà a Trieste, muovesse almeno un dito per Trento. Ricordiamo quella seduta memorabile. Dopo il ministro parlarono i rappresentanti delle altre nazioni, tutti contro Trieste, e uno sloveno chiese agli adriatici: perché dobbiamo credere al «Trieste o nulla», quando un vostro giornale ha fatto recentemente il nome di Capodistria? La risposta noi, come loro, la aspettiamo ancora. L’Unione parlamentare italiana E qui ci permettano i lettori di dare uno sguardo retrospettivo all’attività del club parlamentare, dopo che le redini del Governo passarono in mano del barone Gautsch. Prima ancora che venisse aperta la Camera, gli onorevoli Malfatti e Rizzi furono convocati ad una conferenza dal ministro Gautsch. In essa vennero esposti i noti postulati, compresa l’università. A Parlamento aperto, il Gautsch si fece consegnare un memoriale nel senso di cui sopra, e promise di fare, entro breve tempo, le sue dichiarazioni in proposito. L’Unione italiana tenne la prima seduta al primo di febbraio, per discutere sul memoriale da presentarsi. Fu deciso ad unanimità di chiedere l’università a Trieste. Addì 9 febbraio nuova seduta. Il presidente solleva la questione se, in caso che non si potesse ottenere l’università a Trieste, si debbano continuare le trattative riguardo gli altri petiti del memoriale. Alla questione venne risposto affermativamente, Terza seduta ai 23 febbraio. Si ritornò sulla questione universitaria e questa volta precisamente si discusse intorno al «Trieste o nulla». Trieste o un’altra città del Litorale Fu deciso a voti unanimi dei presenti, che qualora il postulato di Trieste avesse a riuscire, si dovesse accettare un’altra sede provvisoria e precisamente Capodistria. Come si vede, gli adriatici a quel tempo non erano tanto radicali e non credevano che l’università potesse vivere solo a Trieste. I trentini, da parte loro, pur di raggiungere il postulato comune degli italiani, non si appigliavano al «Trieste o nulla» per negare agli adriatici «il poco». Quarta seduta ai 2 d’aprile. Intanto il Gautsch si era ammalato e la risposta al memoriale dell’Unione italiana non veniva. In attesa però di venir chiamati da lui a colloquio per ricevere la risposta al memoriale, si discusse, se, esclusa Trieste, si dovesse senz’altro, in conformità all’ultimo conchiuso, mettere innanzi esplicitamente il nome di Capodistria. E di nuovo, ad unanimità, adriatici e trentini, decisero di sì. Nel medesimo tempo si decise che qualora il Governo continuasse a differire la prima lettura del progetto universitario, si dovesse presentare una proposta d’urgenza, e procurarle lappoggio di altri partiti, mediante una intesa coi loro capi. Che se la proposta d’urgenza in seno alla Camera cadesse, si passasse all’ostruzione. Vi fu chi in questa seduta propose, come protesta contro il Governo, di dare le dimissioni in massa; al che fu giustamente risposto da un deputato che lavora assiduamente al Parlamento, che delle fughe se ne erano fatte abbastanza e che per riuscire ad ottenere qualche cosa è necessario non dimettersi ma frequentare la Camera e lavorare. In questo medesimo incontro un deputato istriano avrebbe accettato in via provvisoria le cattedre italiane di diritto anche molto lontane dalle coste adriatiche e dalle alpi trentine. «Trieste o nulla»! Finalmente ai 13 di maggio fu tenuta la prima lettura del progetto di legge per la Facoltà giuridica italiana, che fu assegnato alla commissione del bilancio. Senonché anche la commissione del bilancio sembrava aver poca voglia di trattare la questione, mentre l’Unione italiana «desiderava unanimemente» che il progetto di legge una buona volta ritornasse alla Camera per la seconda lettura, spinta a ciò anche dalla pubblica opinione che reclamava una soluzione pronta. Il momento decisivo. Il convegno di Cervignano Per decidere la commissione del bilancio a fare il suo dovere, l’Unione italiana tenne ai 20 giugno un’altra seduta. In momento così difficile non erano presenti che dodici deputati. Il presidente barone Malfatti comunicò che anche il Governo desiderava terminare la questione, ma escludeva assolutamente Trieste e tutto il litorale, cosicché bisognava decidere sul da farsi, se cioè respingere tutto o adattarsi a un’altra sede. Gli studenti avevano presentato il noto memoriale per il «Trieste o nulla» che però era ben lontano dall’aver raggiunto l’unanimità; i professori della distrutta facoltà di Wilten pur riaffermandosi per Trieste, consigliavano di accettare provvisoriamente anche una sede diversa. I pareri fra i deputati furono divisi; altri fra i quali due deputati adriatici, opinavano che si dovesse accettare anche una città che non fosse Trieste, altri erano per la politica radicale. Fu in questa occasione che il dr. Conci propose che i rappresentanti dell’Unione in seno alla commissione del bilancio insistessero anzitutto per Trieste; caduta questa, proponessero una altra città del litorale, e infine non venendo nemmeno ciò accettato, si facesse il nome di Trento, come sede preferita dal Trentino, dopo esclusi i paesi adriatici. Forse l’on. dr. Conci pensava con ciò di trovarsi in perfetto accordo coi deputati adriatici e col barone Malfatti, il quale, cosa ormai nota, nel convegno di circa tre anni fa a Cervignano aveva detto ai colleghi di là che come i trentini s’impegnavano per Trieste o per una città adriatica, così non dubitava che essi, quando altro non si fosse potuto raggiungere, avrebbero a suo tempo votato per una città del Trentino. Questa dichiarazione accolse allora il comune assenso. Tuttavia a nulla valse che anche l’on. mons. Delugan appoggiasse la proposta dell’on. Conci, dichiarando che si dovesse accettare una soluzione provvisoria, pur di salvare la facoltà giuridica su suolo italiano. Nella continuazione della seduta del giorno seguente, gli altri deputati decidevano di non proporre che l’unico emendamento di Trieste, il che equivaleva in pratica ad assicurare la riuscita del progetto governativo di Rovereto e fare il gioco di... Körber, mentre Gautsch ed Hartel erano già disposti ad abbandonarlo. E il Raccoglitore che si vanta di conoscere molto bene le cose, ci sa dire che i deputati adriatici, non contenti di avere assicurata la vittoria a Rovereto in seno al club, per timore che il dr. Conci facesse qualche passo presso la commissione in favore di Trento, si rivolsero personalmente – in via reale benché non ufficiale – ai deputati tedeschi per scongiurare il pericolo e persuaderli a votare per Rovereto, come male minore. Ma ecco che a troncare tutto sorge l’opposizione dei partiti tedeschi nazionali che vogliono impedire, oltre la seconda lettura in Parlamento, anche la discussione del progetto nella commissione finanziaria. Fu allora che l’Unione italiana decise di passare all’ostruzione, il che avvenne nella seduta dei 4 di luglio, e toccò all’on. mons. Delugan di eseguire al momento opportuno il conchiuso, leggendo integralmente come segretario della Camera le interpellanze. Visto ciò, Gautsch s’interpose perché si desistesse dall’ostruzione, e la commissione finanziaria trattasse il progetto della Facoltà giuridica. Avuto il consenso dei capi-club, il Presidente della Camera lo comunicò all’Unione che allora sospese l’ostruzione. L’atteggiamento dell’opinione pubblica. Le accuse e i sospetti E qui cominciano le dolenti note . Appena reso pubblico il voto della commissione del bilancio, il sospetto che l’on. Malfatti avesse indossato in certi colloqui la divisa di Podestà di Rovereto invece di quella di presidente del club si fece sentire più insistente. Egli non aveva mai fatto una dichiarazione precisa per sfatare quello che pochissimi suoi amici chiamavano leggenda. Anche ad Innsbruck, in quella sera fatale dei 3 novembre 1904, le sue dichiarazioni erano sembrate ambigue a tutti. Ma c’è di più: se il ministro tacque, non tacque qualche capo sezione, e le dichiarazioni di quest’ultimo, furono tali da togliere ogni dubbio in proposito. Anche sul capo dell’on. Mazorana si addensarono sospetti. Perché caduto l’emendamento di Trieste, egli si affannò a salvare gli esami in italiano a Graz? La pubblica opinione rispose: l’on. Malfatti coll’appoggio degli adriatici si pigliò in realtà Rovereto; gli adriatici, sdegnosi di fare un lungo viaggio per internarsi in una piccola città, si salvarono Graz, e tutti contenti. Il fermento e lo sdegno a Trento furono tali che anche l’Alto Adige, il quale fino allora aveva magnificato il patriottismo di Rovereto e la concordia degli italiani, si dovette decidere a deplorare l’ambiguità dei conchiusi roveretani, a biasimare il Malfatti, a protestare contro il tiro giocato e contro l’offesa fatta a Trento. L’Alto Adige in quei giorni, – nella prima metà di luglio – scriveva così, sotto la pressione dell’opinione pubblica, e in ar monia colle dichiarazioni di persone anche influenti del partito liberale-democratico, le quali colla parola e coll’opera avevano dimostrato essere il principio «Trieste o nulla» una sciocchezza, doversi al nulla preferire Trento. Il bello è che l’Alto Adige giungeva ad attaccare i preti deputati perché non avevano fatto unazione energica contro la politica che aveva condotto alla soluzione di Rovereto, ma si erano lasciati «rimorchiare», conforme diceva lui, dai «laici liberali delle città». Ma poi venne la metamorfosi meravigliosa. A Trieste l’on. Venezian convocò quell’adunanza che doveva far passare ai montanari trentini ogni velleità di disputarsi la Facoltà giuridica. Quello che seguì poi è troppo noto. La politica della menzogna È la politica della menzogna che si inaugurò poi, la quale finì a Riva per mettere gli autori di questa politica in contraddizione e in un grave imbarazzo. Trento protestò a malincuore e a denti chiusi, da Rovereto si aspetta ancora una dichiarazione che escluda ogni dubbio. Intanto, pur di creare un diversivo s’attaccano quei deputati che fino all’ultimo momento mantennero fede a Trieste, per dichiararsi poi per Trento, quando oramai Trieste non aveva più speranza di riuscita. Il Raccoglitore vuole essere l’antesignano in questa campagna dell’incoerenza contro la politica coerente e sana, e afferma, fra l’altro, che mons. Delugan inter pocula abbia una volta rivelato i piani del dr. Conci contro Trieste a favore di Trento. Benché tutti sappiano che le tirate del giornale roveretano sono sfoghi di rabbia per una mossa fallita, ci teniamo a dichiarare che questa asserzione del Raccoglitore è gratuita e falsa. Ed ora, per questa volta, avremmo finito. Gli ebrei del Piccolo dichiarano a priori ridicole le accuse della Voce Cattolica. I signori del Piccolo fingono di non sapere che dietro la Voce Cattolica c’è un partito, ci sono migliaia e migliaia di elettori, montanari sì, ma che anche recentemente hanno dimostrato d’essere stanchi di venir menati a naso da un gruppo di ebrei piovuti a Trieste dalla Galizia e da altri siti. Costoro credono di poter infinocchiare il pubblico e fargli credere che il comizio di Tuenno non fu annunziato a tempo, che a quello di Cembra una notevole minoranza (5 su circa 300!) votò per il «Trieste o nulla», che la Voce Cattolica è l’organo personale del dr. Conci, tutto bubbole buone per i triestini, per cui i nostri paesi sono una specie di Oga Magoga . Ma noi, a parte anche le altre considerazioni, in giorni, in cui il fallimento di una politica della frase e dell’incoerenza è manifesto, e nei quali si cerca di creare la confusione per fare il solito giuoco al pubblico, abbiamo creduto nostro dovere di metter quest’ultimo sull’attenti, almeno perché la bancarotta d’oggi ci serva d’ammaestramento per le lotte dell’indomani. A che valgono tante battaglie, quando l’esito è peggio di una sconfitta? Lo scoraggiamento prende il nostro popolo; questa politica di continua negazione distrugge la nostra coscienza nazionale. Si voleva salvare la dignità e la solidarietà del paese? Ebbene, anzitutto si doveva dire la verità, si doveva andare fino in fondo. Si è detto che a traverso il nulla non si può arrivare a qualche cosa. Si sarebbe anche potuto dire che attraverso una politica equivoca e falsa si arriva alla dissoluzione, alla fine. 