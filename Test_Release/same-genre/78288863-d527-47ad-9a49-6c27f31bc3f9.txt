Roma, 8. È certo oramai che nel Consiglio dei ministri di domani sarà momentaneamente risolta la crisi potenziale dei ministri Casati e Sarrocchi. I ministri liberali conserveranno il loro posto . Essi non credono di doversi dimettere, perché ripetono il loro mandato dai parlamentari del gruppo Salandra, i quali a Livorno si affermarono per la collaborazione, pur rimanendo in minoranza. Mussolini, dal canto suo, ha fatto del suo meglio, per render loro agevole tale decisione. Egli ha bensì «respinto energicamente» le conclusioni del Congresso liberale, cercando anche mediante la sua stampa di svalutarlo completamente; ma s’è ben guardato dal tirarne qualsiasi conseguenza pratica. Non solo egli non ha citato innanzi al suo tribunale i due ministri, come aveva fatto nel 1923 per Cavazzoni e compagni, non solo non ha mandato chicchessia a chiedere spiegazioni, come accadde nell’inverno del 1924 all’on. Di Cesarò, ma, agli effetti pratici, ha anche trascurato di valutare il carattere, il colore, il fondo – com’egli scrisse per Torino – del congresso liberale. Ed eccovi una prima considerazione: Quantum mutatus ab illo! Il dittatore dalle mosse risolute, dalle decisioni napoleoniche, dalle sentenze fulminee si è fatto un cauto manovratore parlamentare, un calcolatore di tutte le ragioni tattiche e di opportunità; ed ha preferito la formula equivoca, la soluzione a mezzo. Torino e Livorno, ecco due termini che vi segnano la parabola in discesa della figura dittatoriale mussoliniana. Il gabinetto resta, ma il suo capo n’esce diminuito; perché ognuno comprende com’egli abbia dovuto, abbia voluto, evitare la crisi anche a costo del suo orgoglio, per la semplice ragione che presentiva di non poterne uscire illeso o non uscirne affatto. Si vedrà più tardi come la freccia lanciatagli da Livorno, anche se per il momento si è fatto stagnare il sangue, possa produrre cancrena. È vero, n’escono male anche i due ministri liberali, dei quali il Sarrocchi è tesserato regolarmente nella sezione di Siena; ma ciò, politicamente, ha meno valore. Può avvenire infatti quello che in tali casi avviene nei partiti organizzati, cioè o la secessione della minoranza coi ministri dal Partito liberale, ed è quello cui mira il governo, o la parallela permanenza dei collaborazionisti e degli oppositori entro gli stessi quadri dei partito, ed è quello che, evidentemente, desidera Salandra. In verità ciò sarebbe illogico, equivoco, insincero, assurdo. Ma bisogna pensare che l’inquadramento dei liberali è di fresca data, che molti vi si adattano, accettando la lettera ma non lo spirito della disciplina; ma sovratutto bisogna avvertire che questa illogica ed equivoca situazione verrebbe se mai cercata e tollerata, solo partendo dal presupposto che si tratti di un breve periodo transitorio. Infatti Salandra finora ha taciuto e tacerà fino che, dalli oggi, dalli domani, non lo faranno uscire dalla sua riserva. Quando si pensi tuttavia che egli è presidente del consiglio di amministrazione di quel Giornale d’Italia, che, dopo il delitto Matteotti, s’è volto contro il governo ed ha preparato il congresso di Livorno, bisogna ammettere che il vecchio parlamentare segue cautamente e sornionamente il programma di preparare, senza romperla tuttavia con la maggioranza fascista, la successione. Così la rivoluzione di Livorno dovrebbe essere la piattaforma del futuro governo, quando Mussolini fosse tenuto a cedere il posto. Ma appunto perché si mira alla successione, non si desidera una rottura coi fascisti, la quale renda poi impossibile un ministero fascista-nazionalista-salandrino. Evidentemente in questo calcolo di successione senza rottura, di preparazione al domani, senza distacco dall’oggi, bisogna introdurre un terzo elemento extraparlamentare, il quale dovrebbe agire in modo risolutivo. Non è difficile indovinare quale possa essere nella speranza dei successori questo elemento che potrebbe costringere il ministero a ritirarsi. Inoltre, quando si parla di Salandra, non bisogna dimenticare il polo opposto: Giolitti. Nel congresso di Livorno, il suo luogotenente Soleri ha riportato un successo notevole; il Piemonte ha pesato nella votazione in modo eminente. Potete star certi che nel calcolo di Salandra, l’ipotesi Giolitti, vista e sentita come una minaccia, gioca la sua parte. Comunque, non illudetevi: questa e quella non sono che battute d’aspetto. La crisi procede, ma matura lentamente. Guardiamo piuttosto al di là della limitata scacchiera parlamentare. Il fenomeno più rimarchevole da registrare si è svolto nel paese: ed è questo: che si è proclamato fallito, in un congresso che rappresentava le provincie di tutta l’Italia, il biennale esperimento dei fiancheggiatori liberali. Ciò ha un valore morale e politico che non può essere sminuito. Esso non tarderà ad avere i suoi effetti pratici. In certe province la collaborazione coi fascisti negli enti locali diventerà impossibile e prima ancora che nella compagine ministeriale, la scissione avverrà in tutto l’organismo politico-sociale del paese. Mussolini ha molte risorse e poggia sulla forza armata; ma a lungo, non può resistere senza il consenso dei suoi ex alleati e finanziatori delle classi borghesi. Ecco il fatto politico importante, anche se per il momento la crisetta ministeriale non si apre. L’opposizione cresce, si approfondisce, si allarga. Non bisogna misurarla col metro parlamentare come non è parlamentare tutta la situazione. La catarsi si prepara al di fuori. Essa è cominciata col giorno in cui alla paura è venuto meno il predominio assoluto. Livorno è venuto tardi; e ci vollero l’orrore di un delitto e la campagna coraggiosa dell’opposizione per prepararlo. Tuttavia, bisogna dichiararsi lieti che anche i liberali, dopo tante delusioni, abbiano ascoltata la voce dell’onore e della dignità politica; e noi trentini possiamo essere soddisfatti che alla riscossa abbiano contribuito, con particolare rilievo, i rappresentanti delle terre redente . 