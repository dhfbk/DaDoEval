I patrioti dell’Alto Adige hanno avuto giorni tranquilli. Nulla è valso finora a riscuoterli dalla filosofica calma. Riteneva taluno che la votazione dei socialisti tedeschi in favore delle scuole tedesche di Trento facesse scattare l’anima lagnosa dei patrioti. Era un ingenuo. Non conosceva il potente equilibrio che raggiungono tali anime grandi contrapponendo allo spirito nazionale il senso anticlericale, quel senso che pervade fortunatamente tutto l’essere loro dal cervello fino ai vasi biliari. Essi mantennero la calma, repressero lo sdegno patriottico e, a quel pochino che diedero a vedere, il popolo ammiccava: Via, un po’ di... lealtà si potrebbe andare più facilmente d’accordo! Ah! Se quei socialisti fossero stati «clericali», se quel Conci si fosse chiamato Avancini! Ma allora le due potenze sarebbero fuse e così forti urla nazionali che sulle cantonate sarebbe comparso a caratteri di scatola: Il tradimento clericale! Non fu così, anzi fu viceversa; e i bonzi del patriottismo se ne stettero assisi quieti, quieti. Ma dall’alto del trono loro i Caifassi scrutavano attentissimi i «clericali» e fiutavano l’aria, cercando coll’occhio e colle nari la prova dell’antipatriottismo clericale, che, infallentemente per la salvezza della patria deve essere data almeno ogni quindici giorni. Ed ecco i patrioti fremono, s’agitano, gesticolano, gridano: la psiche socialistoide radicale è ossessionata. O santo Budda quale sacro furore ha pervaso i bonzi. Udite: Il patriottismo della Voce Cattolica, niuno vi ha più che non lo conosca (Alto Adige, 19-20) Ciò «basterebbe da solo a dare la più solenne smentita a quei sentimenti di italianità di cui vi fa comodo talvolta proclamarvi amici patrocinatori» (Alto Adige, idem) E ancora: «Aspetto a che sono nulla le infamità d’un Meyer e d’un Rhomeder» (idem) Oh! Ma insomma cosa è stato? Quei clericalacci di deputati hanno forse fatto quello... che hanno fatto i socialisti alla Camera?... Furono forse gli studenti clericali i quali fecero quello che fanno i liberali, l’alleanza cioè coi pantedeschi nella lotta contro la libertà e l’equiparazione? No, si tratta della «Voce Cattolica», poveraccia, la quale ha commesso infamità (sic!) peggio che il Meyer e il Rohmeder. Orrore! Siete curiosi, non è vero? Ebbene, ve lo diremo, ma comprimete bene il cuore e bagnatevi i polsi, ché non vi colga un malanno. Il delitto è un articolo del nostro giornale. V’è forse scappato? Non era né un articolo di fondo, né di cronaca, non era neppure un redazionale. Un trafiletto di mezza colonna pubblicato nella «Pagina femminile». Ora ricordate, non è vero? Era una maestra che protestava contro la dottoressa Bittanti , la quale aveva visto i docenti della nostra scuola popolare usare metodi di «incritinimento e imbestialimento», e di aver introdotto o compatito nella scuola «un assolutismo cieco e feroce, una dissoluzione psichica e feroce e spesso un’ignoranza gretta e supina». La maestra rispondeva per le rime; perché la signora Bittanti si spacciava per aver portato quassù la redenzione scolastica, la maestra reagiva dicendo: veda come sono certi suoi compaesani qui da noi, e riportava l’esempio di «qualche famiglia di operai regnicoli che non manda i figli a scuola ecc.». Via, forse l’egregia collaboratrice della «Pagina femminile» avrebbe potuto distinguere e limitare il campo delle sue affermazioni. Ma doveva Ella supporre che altri, per scopo di partito esagererebbe e generalizzerebbe la portata delle loro affermazioni in tal modo? Cara signora maestra, Ella fu troppo ingenua; Ella credeva di rintuzzare la baldanza di chi dottoreggiando, offendeva l’onore della nostra scuola, dei nostri docenti, rispose alla pari; e l’Alto Adige che non ha trovato una sillaba in difesa della scuola trentina, accusa ora Lei di mancato patriottismo, di offesa alla nazione e vuole sapere il nome anche, forse per poterle dare un nome nelle scuole municipali. Bravi patrioti! Vorreste ripiantare la forza in Municipio, e iniziare, come altre volte, un processo disciplinare contro chi manifesta un’opinione diversa dalla vostra? Ma no, si consoli la signora maestra, ella è salva. Ai patrioti torna comodo di negare la sua esistenza: quindi i colpevoli i rinnegati, gli autori delle «infamità» rimaniamo noi, sempre noi. I nostri sentimenti d’italianità sono smentiti per sempre, il nostro patriottismo nessuno, nessuno (capite!) più lo riconosce, siamo dichiarati infami, peggio che Meyer e Rohmeder! – Amen, o bonzi del patriottismo, non ci assoggetteremo alla vostra condanna. E prima di tutto assentiamo che nessun labbro giammai ne dica: patriotti. Zelanti esecutori della vostra condanna schiaffeggeremo il primo sciagurato che si peritassse d’attribuire anche a noi quel patriottismo ch’è il vanto vostro, per il quale avete pasciuto la patria di concioni e di fanfare e avete sempre oscillato fra gli istinti ribelli di un nazionalismo mangianuvole e l’opportunismo più gretto verso il governo che in patria ripudiate e a Vienna e ad Innsbruck coerentemente leccate. No, noi patriottismo non ne abbiamo più. Vi preghiamo anzi, se per avventura ne trovaste sperduto in qualche canto una briciola qualunque di conservarla nel museo cittadino che avete deciso di erigere in memoria del giubileo di Sua Maestà il nostro Imperatore. Noi siamo indegni del patriottismo per il quale ai 21 maggio svolazzavano i vostri frack italianissimi tutto in affanno perché a deputato di Trento riuscisse né Tambosi, né Conci, ma il candidato degli internazionali. Ed è vero altresì o bonzi che fu grave impudenza la nostra scrivere sulla prima casa che il forestiero tocca davvicino entrando in città, il nome Trentino . Cambieremo! Trentino sulla nostra casa? Forse perché vi si stampa il giornale più diffuso e più letto nel paese? Sfacciati! Forse che non sono l’Alto Adige e il Popolo tutti e due «i più diffusi del paese»? Forse perché vi ha sede l’unione politica che ha avuto il suffragio di 44 mila elettori? Ma via, allora bisognerebbe disegnare su il timbro e non il Trentino. Vero che in quella benedetta casa ci stanno due banche che rappresentano buona parte della ricchezza e dell’iniziativa del paese, vero che vi è la sede di tutte le organizzazioni economiche; ma che c’entra tutto questo col Trentino? Sarebbe come a dire che i 44 mila clericali erano trentini, che il lavoro fatto da tante organizzazioni fu provvidenziale in riguardo politico sociale e anche nazionale, che l’opera loro è prosperosa e benedetta dal popolo, sarebbe insomma quasi ammettere che i clericali sono buoni trentini, buoni patriotti... il che è assurdo! Dunque giù quel nome e v’apporremo quello giusto: Burg Welfenstein! Rocca degli infami. Ancora una prece, o pontefici della patria, una preghiera che voi certo esaudirete. Nell’esecuzione della vostra sentenza siete rigorosi e ferreamente logici. Non discorrete più della nostra partecipazione o meno alla Lega Nazionale, poichè è chiaro che noi le siamo recisamente avversi, né cercate di addossarci le responsabilità del volksbundismo così di soppiatto come ieri in certe corrispondenze dell’Alto Adige. La verità ditela chiara e franca: i clericali e la voze (stile da bonzo) sono fautori del volksbundismo, germanizzatori, antipatriottardi. La verità è amara, forse una constatazione spaventosa. Il Trentino è una grande macchia d’inchiostro che si è allungata fino dentro Trento, qui e là qualche isolotto patriottico e in mezzo voi, unica luce fra tante tenebre, unico calore fra tanto ghiaccio. Così la patria si sarà fatta piccioletta, ma si salverà il patriottismo degli auto incensi che circondano il vostro tripode, vi nasconderanno non solo la macchiona nera, ma anche le lingue rosseggianti di fuoco che già v’investono... Nessun rumore vi turberà la quiete sovrana, no... nemmeno il tramvai che quella «volksbundista» di Banca Industriale fantastica di progettare e su cui voi avete aperto le fatidiche labbra ad un grazioso sogghigno. Ave! 