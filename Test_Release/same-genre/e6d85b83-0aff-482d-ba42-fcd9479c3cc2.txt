C’è, accanto alla guerra, un affare balcanico. Si è incominciato con la crociata e si minaccia di terminare con una petizione per mancato pagamento. Nello sfondo del cielo sanguigno, invece di Santa Sofia, appare la sinagoga dei creditori. Questa guerra proclamata contro la barbarie, intrapresa per la civiltà cristiana, condotta con lo slancio di vergini nazioni che vogliono scuotere un antico servaggio, appariva soprattutto come un grande sforzo d’idealismo, come un sacrifizio di eroi. Le canzoni del re montenegrino, i poemi guerreschi del «campo dei merli», il secolare tiglio innanzi a Santa Sofia che aspetta di rinverdire quando sarà scacciato il Turco, e d’altra parte il tragico sforzo di un popolo che non vuol morire, gli ultimi sussulti di una gran forza che si spegne: ecco i suoni e le immagini che arrivano al nostro animo di spettatori, e traverso i quali noi assistevamo alla grande tragedia. Quando venne in scena, l’Europa fece sul principio la parte del coro dell’arte drammatica greca: espresse commossa i sensi del pubblico e cavò la morale. Che capocomico quel Poincaré, sempre in moto, sempre in gesticolazione per dire che si risparmiasse il sangue, che si rifacesse la pace, che si ristabilissero i benefici della civiltà! Ed ora, dopo tanta poesia, dopo tanta prosa, in mezzo al pianto della tragedia, ci vengono a dire che il pascià autorevole, un gran visir corre in Europa a trattare i preliminari di pace sulla base della... ferrovia di Bagdad o del monopolio tabacchi? Basta, c’è da temere che questa guerra più che dell’Impero ottomano sia la disfatta dell’idealismo e riveli con una prova pagata troppo cara l’enormità di codesta ondata materialistica la quale tutto travolge, popoli e re, dispotiche autocrazie e democrazie repubblicane. Che cosa v’è infatti di più ripugnante di quei negoziati che si stanno facendo a Costantinopoli? A Bulair, ad Adrianopoli, a Scutari, a Giannina le giovani vite si sacrificano a migliaia col nome di patria sul labbro e laggiù un piccolo gruppo di finanzieri, cinque o sei uomini della Banca ottomana, della Banca tedesca o della National Bank of Turkey si contendono l’onore ed il merito di continuare la guerra. Perché è precisamente l’Europa che continua e vuole la guerra. La Turchia, senza i denari europei non potrebbe state in armi per una settimana. Se domani i Rotschild, i Bleichröder o il direttore del Council of Foreign Bondholders (società che controlla anche i prestiti turchi) telegrafassero ai loro rappresentanti di Costantinopoli: chiudete le casse; la guerra sarebbe finita, un torrente di sangue non sarebbe inutilmente sparso e gli alleati avrebbero raggiunta la loro meta senza tanta rovina. Ma no: mentre nei Parlamenti e nella stampa l’Europa pare sentimentalmente preoccupata dalla guerra balcanica, a Costantinopoli tratta freddamente l’affare balcanico. I finanzieri sono previdenti. Che importa se i Turchi verranno massacrati tutti? Tanto meglio; la Turchia rimane, ed è a Costantinopoli e nell’Asia Minore ormai che bisogna metter radici e rinforzare le proprie influenze. Fino a poco fa, i banchieri parigini erano onnipotenti. Nell’amministrazione internazionale del debito pubblico turco «Administration de la dette publique ottomane», gli ebrei parigini erano in preponderanza, ed eccovi «la politica orientale francese» sotto il vecchio sultano. Il primo ministero giovane turco cercò di liberarsene trattando un prestito con sir Ernest Cassel, fondatore dell’inglese National Bank, ma fu poi costretto ben presto a ritornare sotto il giogo francese. Il tentativo fu rinnovato nel 1911 con un gruppo austro-tedesco, rappresentato dalla Deutsche Bank, ma l’affare venne interrotto dalla guerra tripolina, durante la quale la Dette publique tornò a dominare. L’interesse di quest’ultima è evidente. Essa rappresenta un credito di circa tre miliardi e deve vigilare che vengano pagati puntualmente gli interessi. Se le entrate dello Stato vengono ipotecate da altri creditori, è in pericolo il credito vecchio. Tutto questo è verissimo, ma è di una verità più apparente che reale. Gli amministratori del debito pubblico sanno che nei rapporti dei turchi di fronte ai creditori dovranno subentrare gli alleati, quindi il credito vecchio verrà assicurato, come è accaduto per la Libia. Di tutto questo ha dovuto occuparsi preventivamente la conferenza degli ambasciatori a Londra. La causa vera dei rigori della Dette publique non è ipotecaria ma politica. Non si tratta di garantire il passato, ma di speculare sull’avvenire. E sopra il ghigno dell’ebreo ricompare il pennacchio di Poincaré, rappresentante oltre che l’influsso francese, anche i mutui accordi delle potenze dell’entente, le quali hanno diviso fra loro la «sfera d’influsso» nella Turchia asiatica. La Turchia è morta, viva la Turchia, gridano gli speculatori dell’avvenire. Per questo la Dette publique farà ogni sforzo per impedire che i giovani turchi risorti s’ingaggino in nuovi affari con la finanza tedesca. La parola d’ordine sarebbe quindi: niente denari! Ma i giovani turchi ne adoperano, ne vogliono a qualunque costo, ed allora la gara si acuisce in senso positivo. Il capitale francese incomincia a trattare, e mentre esso fa dipendere le sue offerte dalla rinnovazione del monopolio tabacchi, i tedeschi domandano la concessione di una ferrovia urbana o – a quanto traspare – trattano per nuovi patti riguardanti la ferrovia di Bagdad, impresa che diventa ormai un’ipoteca tedesca sulla Turchia asiatica. Così la guerra balcanica s’è dovuta e potuta riprendere, perché si possa preparare il futuro conflitto dell’Anatolia, e codesta Europa del progresso, della civiltà, della democrazia, sacrifica centinaia e migliaia di vite al tesoro del re di Pergamo, come qualunque mostro, che fu sul trono dei Cesari romani. La plutocrazia europea celebra le sue orge nel sangue e nella barbarie. E intanto la grande stampa, che è al suo servizio inganna la opinione pubblica, la imbeve di orgoglio nazionale, di patriottismo bellicoso, d’idealismo umanitario, per impedire la ribellione dei cervelli sani e delle coscienze oneste. Nella teca dei documenti notevoli di tal genere abbiamo messo questa settimana un articolo di Carlo Morawitz, presidente dell’Anglo-oesterreichische Bank, comparso nell’Economist della Neue Freie Presse. L’articolo è nella prima parte un’apologia dell’Impero ottomano, assalito a tradimento dagli alleati e qui le parole giustizia, equità, retto sentire, coscienza, tornano ogni periodo. Nella seconda parte invece, che è la sostanziale, si insiste perché, comunque, i diritti dei creditori europei vengano salvaguardati «in der peinlichsten Weise». E qui si rivela l’unica preoccupazione vera rimasta ancora all’Europa. La guerra si faccia ed ognuno seppellisca i suoi morti, ma quello che importa soprattutto è che quando ne saranno ammazzati tanti e tanti, da dover cedere, la Turchia non debba pagare indennità di guerra. Questo poi no! Il resto passi, l’Europa può liberarsi con quattro frasi sentimentali. Ma che gli alleati pretendano anche denari, no assolutamente, per quanto enormi siano i loro sacrifici. Cosa possono essere questi in confronto del danno che subirebbero i banchieri creditori, se gli alleati, imponendo un’indennità, ricacciassero in seconda linea l’ipoteca dell’Europa? 