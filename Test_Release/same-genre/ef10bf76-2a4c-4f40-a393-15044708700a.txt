Dopo un breve scambio di vedute sui rapporti economici tra i due paesi e sulle attività svolte nel Pakistan dalla delegazione economica italiana, l’on. De Gasperi ha illustrato l’atteggiamento italiano sul problema coloniale, senza peraltro fare esplicito riferimento all’intervento ostile del delegato del Pakistan all’ONU. Non si tratta, egli ha detto, di ripristinare il sistema coloniale, ormai da noi ritenuto superato, a tipo imperialistico. La nostra azione nei territori africani deve essere ispirata a propositi di effettiva cooperazione nel campo del lavoro intesa a contribuire ulteriormente al progresso dei territori africani ed a raggiungere il finale obiettivo della loro indipendenza. Il primo ministro del Pakistan ha ascoltato l’esposizione del presidente, manifestando il suo interessamento, ponendo alcune domande di schiarimento, e promettendo di tener conto di ciò che aveva appreso. Dopo aver a suo volta esposto all’on. De Gasperi alcune delle difficoltà che il suo Governo deve fronteggiare, e di talune analogie che si riscontrano tra le situazioni dei due paesi, ha dichiarato di rendersi conto delle attuali nostre esigenze e di apprezzare l’opera, ispirata a criteri di libertà e democrazia, svolta dal Governo italiano. 