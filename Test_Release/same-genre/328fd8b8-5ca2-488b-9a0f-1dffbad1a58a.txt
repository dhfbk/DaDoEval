Distinguiamo: L’intolleranza delle facoltà – Le lotte studentesche – Valore dei simboli e delle insegne – Scene di ferocia e di prepotenza – L’episodio Wahrmund – Sua attività extraprofessionale – L’equiparazione di Wahrmund – Seminatore e talpe – Il carattere dell’opuscolo – La deviazione liberale – La lezione agli anticlericali e ai cattolici Anzitutto non s’è distinto bene. Anche i giornali cattolici hanno talvolta commentato semplicemente un «caso Wahrmund» seguendo così la deviazione liberale. Ma la questione vera fu ed è quella della parificazione di fatto dei cattolici, di chi professa apertamente e socialmente la fede cattolica nelle aule universitarie. È noto per bocca di scrittori acattolici come Huston Chamberlain , che le facoltà austriache con tutti i privilegi di cui sono arricchite, sono divenute uno stato entro lo Stato. Sotto la bandiera della libertà della scienza e dell’indipendenza dell’indagine scientifica, s’agita e vive il liberalismo più smaccato, l’anticlericalismo più aperto. I professori universitari sono i sostenitori più fervidi della stampa liberale, parecchi sono a capo di moti politici, moltissimi apostoli della società venuta dalla massoneria, la famigerata «scuola liberale». Anche al movimento divorzista parecchi professori universitarí presero parte efficacissima, fornendo le armi pseudoscientifiche agli agitatorí contro l’indissolubilità del matrimonio, o usandone essi stessi nei comizi o sulla stampa di partito. Tale attività pubblica, che non si svolge sulla cattedra dell’insegnamento né dentro la calma del gabinetto sperimentale, dovrebbe essere sindacabile non solo dall’opinione altrui, ma anche dallo Stato, il quale è senz’altro obbligato ad impedire che un suo professore, abusi della libertà sua per offendere o ledere quella degli altri. La formula della «libertà d’insegnamento e della scienza» garantisce ad un insegnante che ne è insignito il libero sviluppo del suo lavoro scientifico; ma fuori di quello che, sia nella sostanza, sia nella forma è scienza, e non sta in nesso necessario o naturale col carattere dell’insegnante o dello studioso, la responsabilità dei professori, innanzi all’opinione pubblica e lo stato, è la stessa che hanno tutti i cittadini. Non così pensano i liberali, i quali cacciati per il suffragio popolare dalle trincee legislative, si sono bloccati entro le università che sotto lo stendardo della «libertà scientifica» sono divenute le rocche del liberalismo più intollerante e ostinato. Un professore cattolico non penetra nelle facoltà laiche, qualunque siano i suoi meriti scientifici. I pochissimi che vi si trovano, sono penetrati contro l’opposizione delle facoltà, e per l’energico intervento del ministro dell’istruzione, liberale anche quello s’intende, ma tanto da non poter rendersi responsabile di un’ingiustizia patente. I professori, quando hanno esaurito i mezzi legali, ricorrono alla studentesca, la quale nella sua maggioranza è pronta ad ostruzionare in nome della libertà d’insegnamento le lezioni del malcapitato ultramontano. Tale accetto ebbe, a mo’ d’esempío, come tutti ricordano, il professor Hirn a Vienna. Ma quanti sono quelli che non vi possono entrare affatto? Luigi Pastor informi. A tale intolleranza delle facoltà s’aggiunge l’intolleranza degli studenti. La vita delle associazioni tedesche è, com’è noto, sviluppatissima. La Bursenschaft , la Verbindung sono istituzioni che vanno attraverso tutta la vita. Il berretto accademico, la tracolla con le insegne sociali, il fioretto sono divenuti da lungo tempo simboli, il cui significato non può essere bene inteso che da chi vive entro quell’ambiente. È inutile porre in ridicolo tali costumi e parlare di... «spiedo accademico» come fa l’Alto Adige . Il valore dei singoli è relativo, e va giudicato dal punto di vista di chi li usa. Ebbene, fra le associazioni liberali o tedesche radicali e le cattoliche, la questione del fioretto, del berretto, delle insegne è divenuto questione di vita o di morte. I liberali sostengono che il fioretto non ha diritto di portarlo altro che chi lo adopera ossia solo chi si batte nelle cosidette mensure o duelli studenteschi. Il ministro Hartel , a suo tempo, dopo minuti rilievi, ha però fatto rilevare ufficialmente che il fioretto in Germania oggi e per il passato era semplicemente il simbolo della libertà accademica, e niente più. Come tale viene considerato anche dagli studenti della Germania che, in generale, non fanno del fioretto un monopolio dei duellanti. Ma, si noti ancora, la questione del fioretto non è che la più saliente di tutte le altre analoghe che riguardano le insegne studentesche. I liberali non vogliono concedere nessun diritto corporativo accademico agli studenti cattolici. A questi è negato ogni simbolo di libertà accademica, perché sono «Pfaffenknechte» (schiavi dei preti) ossia perché non sono liberali. L’opposizione liberalesca non è teoretica. In ogni università austriaca si costituisce un comitato direttivo delle associazioni liberali, il quale domina tutta la vita accademica entro l’università. Alle corporazioni cattoliche non viene concesso che quello che piace ai liberali; il rettore è completamente in balia di tale intolleranza; e se i cattolici non si piegano, vengono cacciati a colpi di bastone dall’aula e maltrattati a sangue. Chi non ricorda di tali scenate svoltesi nell’università viennese? Dentro l’università i pochi cattolici fischiati, battuti che finiscono con l’essere buttati fuori come cenci a brandelli, senza che nessuno venga a proteggerli. Chi ha assistito a simili scoppi d’intolleranza comprende che qui si tratta non del simbolo, ma della cosa simboleggiata, qui non si combatte per il berretto o lo «spiedo», ma per l’idea della cultura cristiana, per l’idea dell’unione della scienza con la fede. E la prepotenza di un partito che vuole soffocarne un altro, è l’odio contro il cattolicismo che fa uscire i tristi eroi di tali trionfi nell’inno di sprezzo «Der Papst lebt herrlich in der Welt», inno di gloria sopra un campo sparso di tracolle strappate, di berretti insudiciati e di vetri infranti. Gli ultimi casi sono ancora nella memoria di tutti. A Graz, sull’inizio di questo semestre invernale, il dott. Uhde celebrava la promozione al suo terzo dottorato, quello delle scienze naturali. Si presentò alla promozione con le insegne accademiche di una corporazione cattolica, accompagnato dai suoi compagni di fede e dagli ospiti. Ma la studentesca liberale gli chiude la via alla sala, egli, i suoi compagni, perfino il vecchio suo padre furono fischiati, insultati. E il rettore? Il rettore rispose di non poter far nulla. Un mese dopo a Praga i cattolici venivano brutalmente attaccati, insultati, battuti ed infine rinchiusi in un uditorio, dove rimasero bloccati per quattro ore; il rettore per liberarli dovette venir a trattare cogli studenti radicali!! Contro queste due intolleranze, la cricca delle facoltà e la prepotenza degli studenti, insorse nell’ultimo congresso il dott. Lueger, affermando essere dovere e volontà dei cattolici di conquistare il debito influsso anche nelle università. Si tratta dunque di una lotta per l’equiparazione, per l’eguaglianza, per la libertà. Tanto è vero che nella votazione susseguente alle lunghe discussioni alla Camera, i cattolici votarono tutti per la proposta da loro emendata del prof. Masaryk che riguardava la libertà dell’insegnamento e dell’indagine scientifica nelle università. Senonché la cosa, ricacciata di un canto momentaneamente dalle necessità politiche, doveva risorgere più tardi con nuova veemenza. Già nelle discussioni d’allora era caduto il nome del prof. Wahrmund, professore ordinario della facoltà giuridica di Innsbruck ed insegnante diritto canonico. Wahrmund fu un tempo non lontano membro della «Leogesellschaft», società cattolica scientifica. Nell’88 pubblicò un’operetta sul conclave e l’ius exclusiva dove chiama la Chiesa cattolica «die grösste und ehrwürdigste Institution, die je auf Erden bestanden» (l’istituzione più grande e più degna di venerazione). Nel 1901 tenne dalla cattedra un discorsetto anticlericale che è il primo accenno al suo secondo periodo. L’uomo non era più cattolico; gli studenti lo sentivano e lo rilevavano da qualche frizzo, più tardi da qualche insulto contro la Chiesa cattolica. Ma ben presto uscì fuori nel campo della vita pubblica, divenne per condizioni familiari, seguace devoto del moto divorzista, s’intruppò poi con la società «Scuola libera». La società per la riforma matrimoniale e la «Scuola libera» rappresentano ormai in Austria le due organizzazioni battagliere degli anticristiani; in esse si fondono le correnti socialistiche e «Los von Rom». Ma Wahrmund non fu solo socio, fu protagonista organizzatore di questa lotta contro la Chiesa. Parlò in adunanze popolari contro il cattolicismo e le sue dottrine; e i cattolici si limitarono a rispondere, a reagire, a polemizzare; ma quando in una conferenza, che il celebre padre Fonck dimostrò un plagio dell’Hoensbroech, Haeckel e compagnia, il Wahrmund passò ogni misura, offendendo e schernendo a sangue i cattolici, quando in un comizio il professore espose alla derisione della feccia della capitale tirolese, le loro credenze, le loro istituzioni più sacre, allora protestarono ed insorsero fieramente. E poiché il rappresentante del governo, presente al comizio, non aveva sollevata obbiezione alcuna in nome della legge che condanna chi dileggia una religione riconosciuta dallo Stato, e gli organi universitari e accademici s’erano dimostrati deboli di fronte agli anticlericali e ostili ai cattolici, la protesta fu diretta oltre che contro l’insultatore anche contro chi il dileggio aveva tollerato o favorito. E perché ancora gli studenti cattolici, che pur sono la maggioranza in Innsbruck avevano avuto durante le ultime lotte nuove prove che a loro si negava l’equiparazione sul suolo accademico, la protesta venne diretta anche contro la posizione d’inferiorità a cui si costringevano gli accademici cattolici. Ed ecco che quello che poi falsamente fu detto l’incidente Wahrmund non è che un episodio della lotta universitaria in genere, lotta che i cattolici devono condurre contro l’intolleranza e la prepotenza per l’equiparazíone. Che si trattasse veramente di questa è testimonio principe lo stesso Wahrmund, il quale in una lettera aperta al prof. Mayr e a proposito delle recenti lotte scriveva: «Equiparazione per gli studenti clericali e professori e studenti liberali si può pretendere col medesimo diritto, come si chiederebbe per il seminatore che coltiva un campo e per la schiera delle talpe che lo sommuovono... Mai può venir ammessa l’equiparazione fra potenze che affermano e che negano la vita, costasse pure una lotta fino al coltello». Era la lotta fino all’ultimo dunque che voleva e sapeva di combattere il Wahrmund. Nella sua ultima conferenza «Libera scienza e cattolicismo» i frizzi, gli insulti contro i cattolici abbondarono. Ma il professore non era contento del plauso dei «los von Rom» innsbrucchesi, la ripetè anche a Salisburgo ed il pubblico era sempre quello, socialisti, radicali, pantedeschi. Non gli bastò ancora: la conferenza venne stampata e benché, testimoni auricolari affermino che nella stampa non si ripetono tutte le espressioni blasfeme, che dissero le labbra, contiene tuttavia tali espressioni e tali proposizioni che la procura di Stato ne pronunciò la confisca. La natura dell’opuscolo è caratterizzata abbastanza se si ricorda che perfino il dott. Engert, il prete scomunicato e direttore del Secolo XX pur plaudendo al Wahrmund, fece delle riserve sul contenuto della conferenza, parendogli che l’innsbrucchese fosse andato troppo innanzi, e la Kölniscke Zeitung, giornale protestante e liberale, enumerando gli insulti e gli schermi che il Wahrmund dirige ai misteri e alle credenze più sacre, fatta anche astrazione dal suo giudizio parzialissimo sull’opera della Chiesa, afferma essere naturale che i cattolici si sentano offesi e chiedano allo Stato che protegga il loro onore di fronte agli attacchi di un suo funzionario. Ma qui subentrò la «deviazione liberale». La grande stampa semitica tolse sotto la sua protezione il professore, lo rese da ignoto celebre e levò avanti a lui lo scudo della «libertà della scienza e delle università». In Italia se per l’attività politica di terzi si fosse reclamato a difesa la «libertà d’insegnamento» il buon senso latino avrebbe subito vinto sopra le frasi ipocrite, in Austria la stampa ebraico-massonica levò tale rumore, si dipinse con tali colori il pericolo clericale, che, per poco, l’offensore non apparve offeso, l’insultatore l’oppresso. Sempre la storia dell’agnello e del lupo, di Renzo e di don Abbondio. La deviazione liberale fu favorita da un’inopportuna intervista del Vaterland col Nunzio Apostolico e dal timore che i liberali hanno tutta la ragione d’avere circa le sorti del loro ministro Marchet. Così, all’atto pratico, i cristiano-sociali dovettero accontentarsi di ottenere un teoretico e ufficiale riconoscimento dell’equiparazione studentesca, mentre l’incidente Wahrmund, rimesso ai tribunali è terminato ier l’altro con la conferma della confisca dell’opuscolo. Non è chi ritenga però che la cosa sia esaurita. Si è chiusa momentaneamente la fase parlamentare, ma la questione universitaria risorgerà alla prima occasione, al primo incidente. Il problema dell’equiparazione è insoluto, ma converrà venga una volta risolto. Ne hanno diritto pieno i cattolici, se pur per loro, che sono i più, non vuolsi ammettere una cittadinanza di secondo grado. Il «caso Wahrmund» però è una buona lezione. È una lezione, è vero, per gli anticlericali, come dice La Difesa, ma è una lezione anche per i cattolici, e in doppio senso. Abbiamo imparato – o meglio ci fu rinfrescata la memoria – che in tali questioni l’odio anticlericale non conosce confini di nazione. La stampa czeca, tedesca, italiana si gettò con straordinaria veemenza e unanime accordo contro i cattolici e la Chiesa, e noi trentini, non dobbiamo dimenticare che il corrispondente dell’Alto Adige eccitava a sorpassare le lotte piccine nazionali e ad unirsi con quei liberali tedeschi, che sono e furono gli oppressori del nostro paese. Il caso Wahrmund però insegna anche che il liberalismo in Austria è ancora dominatore. È vero; nel Parlamento non gode più un dominio assoluto, ma è però ancora nella coalizione degli anticlericali tanto forte da impedire che ai cattolici si renda quella giustizia che le leggi fondamentali liberali a loro garantiscono. Nelle università poi, nella stampa fa sentire ancora l’intollerante suo dominio. E di questo dominio è servo anche il ministro dell’istruzione. Perciò i cattolici, prima d’ingaggiare una lotta simile, o quando sono costretti ad ingaggiarla, devono sempre tener d’occhio il raggiungibile, il reale. Questa ci pare politica buona, La tendenza invece di certi feudali di spingere la lotta agli estremi dimostra una non chiara visione della realtà delle cose. L’Austria non è nella sua costituzione e nelle sue leggi uno Stato cattolico ed erra l’autorevole Difesa a portare il caso Wahrmund come esempio ai governanti. Il ministro Marchet ha risposto come risponderebbe un altro ministro liberale in uno Stato qualunque, né il Wahrmund fu punto fatto scendere dalla sua cattedra come suppone il giornale di Venezia. Vero che nella pratica amministrativa i cattolici in Austria raggiungono qualche cosa, ma questo a prezzo che per la nomina dei vescovi e d’altri dignitari ecclesiastici lo Stato metta in pratica quel concordato, che in quanto riguarda i suoi obblighi vuole abolire e a patto, d’altro canto che i cattolici siano politicamente forti ed organizzati, come sono ora nel partito cristianosociale tedesco e negli altri gruppi cattolico-sociali alla Camera. 1) In aggiunta a quanto dicevamo dei giornali va notato che anche il Corriere d’Italia nel suo penultimo numero (in un’«intervista con un ecclesiastico austriaco») ha un’esposizione sufficientemente esatta, quantunque negli ultimi apprezzamenti l’intervistato riveli un ottimismo che se venisse condiviso più in alto non servirebbe ad un’orientazione migliore sulle condizioni religiose reali dell’Austria, ove la religione cattolica è in realtà tutt’altro che una religione di stato! La Difesa di oggi invece narra nientemeno che «i cattolici tirolesi, troncando ogni indugio, scesero dai loro monti armati di nodosi randelli e fecero dinanzi all’università una dimostrazione che avrebbe avuto serie conseguenze se i più concreti affidamenti di riparazione non fossero stati offerti. 