L’opera del governo per la liberazione A conclusione dei lavori del Consiglio nazionale della Democrazia cristiana, il segretario politico on. De Gasperi ha pronunciato un importante discorso. Parlando anzitutto dell’azione del governo, De Gasperi ha detto che occorre far giustizia a tante critiche superficiali ed avventate. Non si può disconoscere che il governo ha fatto e fa un lavoro serio, coraggioso, affrontando con misure radicali i pericoli della difficilissima situazione economica e finanziaria: si pensi allo sforzo intrapreso per il risanamento del bilancio, deliberando miliardi di tasse e contributi, riducendo al suo costo effettivo il prezzo del pane, misura che in altri tempi provocò la caduta di un ministero e lo scioglimento della camera, e preparando misure incisive per arrestare la svalutazione della moneta. D’altro canto, dopo faticose trattative coi delegati degli interessati e coll’assistenza della confederazione del lavoro (qui l’oratore apre una parentesi per ringraziare l’on. Di Vittorio e la sua cooperazione mentre Grandi stesso il giorno prima aveva a nome della confederazione espresso il suo riconoscimento e gratitudine ai ministri) si è riusciti a superare senza scosse le agitazioni per gli aumenti salariali, e degli stipendi. De Gasperi a questo punto ha fatto un esplicito accenno all’attività che il presidente del Consiglio dedica infaticabilmente alla rinascita del paese, e all’opera particolare degli on. Soleri e Gronchi svolta nelle trattative sugli stipendi e sui salari. Questo «governo di ordinaria amministrazione» (come viene definito dalle opposizioni) oltre ai provvedimenti finanziari, ha dato opera alla preparazione della Consulta e delle elezioni amministrative e ha concesso alle donne il diritto di voto riuscendo a fare quella riforma che non avevano potuto concludere i numerosi dibattiti dei parlamentari prefascisti. De Gasperi ha insistito sulla importanza di quest’ultimo risultato raccomandando al consiglio di lavorare intensamente per far comprendere alle donne l’importanza del diritto loro riconosciuto. Dopo aver parlato dell’epurazione che, almeno per quello che concerne i funzionari più alti ha avuto notevole applicazione, De Gasperi ricorda i numerosi uffici e le varie commissioni che vi partecipano concludendo che se nell’Italia liberata scarseggiano le sanzioni che saranno inevitabili, del nord sono infondate le affermazioni ch’esista un sistematico e voluto sabotaggio dell’applicazione della legge, come si è insinuato all’estero, e che i seguaci di Mussolini siano addirittura trincerati nell’alta burocrazia per organizzare tale sabotaggio ottenendo l’appoggio di «bande armate fasciste». Passando alle prospettive del prossimo avvenire, l’oratore dice che avvicinandosi il giorno della liberazione totale crescono le speranze e ad un tempo le preoccupazioni sulla nostra evoluzione politica interna. La strategia dei comunisti Non vi è dubbio che nel triangolo Milano-Torino-Genova, ove esiste un’inflazione del proletariato industriale accresciutosi durante la guerra da nuove reclute venute dai campi e non diminuite, come le classi rurali, dai richiami militari sono concentrati degli elementi attivisti che potranno influire notevolmente sulla piega degli avvenimenti politici. Qui e in tutta l’Italia settentrionale la corrente comune a tutti gli italiani antinazisti e antifascisti si muove verso la libertà politica e lo Stato democratico. Qui si battono liberali e socialisti, di centro e di estrema uniti nel proposito di riconquistarsi, e per sempre, la libertà del metodo democratico. E siamo ben orgogliosi di aver potuto constatare per notizie sicure portateci anche recentemente, che gli uomini e le donne del nostro pensiero non sono secondi a nessuno nel combattimento, nella sopportazione e soprattutto negli atti più generosi di fraterna solidarietà. Oppressi da una dittatura sanguinaria, perseguitati da un nemico inesorabile, essi resistono nella speranza di costruire per se stessi e per i loro figli una nuova Italia, nella quale siano garantite ad ognuno le libertà essenziali e sia creato un organismo statale che escluda per sempre il ritorno dell’oppressione politica, economica e sociale. Ma domani, cessata la guerra, ritornata la sicurezza, resteremo tutti fedeli a questo principio di democrazia? E c’è veramente l’accordo ben chiaro e definito sul metodo e sul criterio fondamentale per costruire il nuovo Stato? Coloro che sono cresciuti alla scuola del marxismo, che prevede la conquista proletaria e la dittatura di classe, hanno tutti accettato la nuova tattica democratica? L’Avanti! in una recente polemica si è rifiutato di dichiararsi esplicitamente contro la guerra civile e un altro partito, pure al di fuori del marxismo, in occasione della giornata del soldato e del partigiano l’ha addirittura proclamata e invocata. Un odg del Partito socialista di Milano, che pure ama talvolta scostarsi dal comunismo in nome dei metodi democratici, non nasconde che aderendo per ora «alla politica del Cln non intende perciò di sospendere la azione di classe che ha il compito di promuovere e di guidare fino alla distruzione del sistema economico su cui si fonda il dominio di classe della borghesia» (Avanti!, 7 febbraio) . E qui si identifica Stato borghese con Stato liberale e demofascista. In siffatte manifestazioni programmatiche si cercherà invano l’assicurazione tranquillizzante che le mete vicine o lontane dovranno essere cercate e raggiunte solo col metodo pacifico della consultazione popolare e delle decisioni dei corpi democratici elettivi. Si parla ovunque di moto a sinistra e democrazia; al di là delle frasi fatte e delle proclamazioni sonore i democratici cristiani devono indagare come siano considerate e garantite quelle che si possono definire le certezze essenziali della nostra civiltà cristiana ed occidentale: la dignità della persona e il libero sviluppo della sua azione, lo spazio vitale della famiglia, le autonomie delle varie società intermedie che svolgono la loro azione sul libero terreno che intercorre fra l’individuo e lo Stato, le organiche e articolate libertà degli enti locali e regionali, il metodo democratico attuato nelle consultazioni popolari e nei corpi rappresentativi ed infine un rispetto per un clima di spiritualità che conservando e alimentando le leggi della coscienza morale conservi e alimenti l’anima delle istituzioni preservandole dalla corruzione. Il programma della Dc Ecco, osserva l’oratore, perché nel nostro programma e nelle nostre preoccupazioni i problemi dello spirito e della morale hanno un posto assolutamente discriminante. Noi potremmo collaborare con filosofi idealisti o materialisti nelle pratiche soluzioni di molti problemi sociali; noi potremmo camminare per lungo tratto verso le più audaci riforme coi socialcomunisti, ma in nessuna misura potremmo confonderci con ideologie e concezioni della vita che combattono il cristianesimo o astraggano da esso; e nella concezione generale della politica e della vita sociale rimarrà sempre tra noi e gli altri la discriminante che da un secolo divide il positivismo dallo spiritualismo e il marxismo dalle dottrine cristiano-sociali. I democratici cristiani hanno il dovere di non falsificare e dissimulare i loro connotati e di non portare nelle menti ignare confusione dei principii. Bisogna essere onesti, coraggiosi e fieri delle proprie convinzioni. È vero, l’ora tragica che attraversiamo impone ai democratici cristiani come agli altri il dovere di accentuare i motivi che li uniscono, e a tale linea di condotta che abbiamo seguito durante tutta la guerra dovremo rimanere fedeli per lungo tempo ancora, tuttavia sarebbe cecità colpevole il non vedere che nei momenti delle grandi decisioni sono sempre le idee essenziali che guidano più o meno consapevolmente le sorti dei popoli. La propaganda del partito deve tener conto di queste due esigenze: l’una dettata dalle contingenze della realtà politica, l’altra dalle doverose preoccupazioni della nostra politica. Qualche cosa il segretario politico osserva sul nostro stile. Durante il periodo delle cospirazioni e più ancora là ove i nostri combattono ancora contro i tirannici dominatori, la Democrazia cristiana ha preso veste, gesto e anima di combattimento. Bisogna che questo stile più duro, più deciso, proprio di chi è esposto al sacrificio, permanga anche al di là del periodo clandestino e della guerriglia. Si fa un gran parlare dei mezzi finanziari di cui dispongono le organizzazioni di altri partiti. Inutile indagare se e quanto ciò sia vero o non vero, ma è certo vero che alcuni partiti estremi possono servire ai democratici cristiani di esempio per la loro combattività, per lo spirito di abnegazione che li anima e per l’assoluta disciplina che li lega. Se si presume di concorrere con questa gente mantenendo i metodi di pavidità che furono propri di certi ambienti borghesi-clericali d’un tempo, si rimarrà ben presto in coda e si morderà certamente la polvere. Come si è combattuto ieri, così bisognerà battersi domani: colla forza della disciplina, colla fermezza delle convinzioni, colla volontà inesorabile di raggiungere la meta. E purtroppo tra coloro che peccano di settarismo e di indisciplina vi sono anche alcuni giovanissimi che si dicono mossi dal desiderio di colpire ciò che esiste soltanto nella loro fantasia. «Abbiamo finora sopportato – dice De Gasperi – considerando questi come mali passeggeri e come residuo di malcostume politico; ma è giunto il tempo di recidere senza esitazione questa mala pianta che si avviticchia intorno all’albero maestoso della Democrazia cristiana. Io vi chiedo la facoltà di prendere le disposizioni più spicciative perché le male piante non deturpino la bellezza del nostro sforzo». L’assemblea applaude unanime a quest’importanza preminente della disciplina in un momento così anormale, e l’oratore conclude invitando i membri del consiglio e tutti gli iscritti al partito ad avere e dimostrare un grande spirito di sacrificio, condizione indispensabile per vincere la nostra battaglia. 