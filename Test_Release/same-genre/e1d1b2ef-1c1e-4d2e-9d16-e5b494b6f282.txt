Fatto vero e quasi tragico avvenuto il giorno 30 febbraio 1669 nei Paesi Bassi, esumato con cura e dedicato alle matricole da chi domandole le amava e le ama ancora, altrimenti non si sarebbe... per divertirle. Il domatore L.P. (per la scena manoscritta, diritti riservati). (gf) Goethe ha scritto che per capire un poeta bisogna aver visto il suo paese. Ebbene lo scrittore di queste linee non ha solamente visto il paese del poeta, ma vi abita 10 mesi all’anno, e per di più è anch’egli uno studente universitario, come è od era fino a poco fa, il prefato autore del libretto per opera... buffa. Credo necessaria questa premessa, perché io mi trovo in una posizione difficile. Mentre cioè la mia penna scrive la critica, il pudore mi proibisce di metterne apertamente sotto gli occhi del lettore l’oggetto, per cui alcuno potrebbe credere che io non avessi capito bene. No, io ho capito e posso e devo criticare. Non mi sono impancato a censore severo della moralità altrui, e non ho giudicato secondo la severa morale cristiana, ma solo in base alla legge di natura; e tuttavia, o lettori, dal mio giudizio non è uscita salva nemmeno l’intenzione dell’autore, nemmeno quella che vorrebbe li si lasciasse il verista Emilio Zolà . Se l’autore abbia esumato questo libretto dalle raccolte dei drammi e degli «Schwänke» tedeschi del secolo XVI, o tra il fango dei novellisti della nostra letteratura nei suoi giorni più brutti; o se abbia semplicemente riprodotto le scene dal «vero» presente, io non lo so. So solo che non vi può essere niente di più rozzo, di più triviale, di più disonesto. L’azione, se ce n’è, potrebbe svolgersi per tutte le nove scene in una di quelle chambres separés che la corruzione conosce, se non mancassero le maniere raffinate e il velo ipocrita che la società nostra concede alla passione. Ma il librettista non ha voluto nemmeno il velo, ed ha descritto le cose nella loro sporca nudità come si conviene ad un bordello di terza classe. Io non vi potrei citare neppure una scena senza l’intervento del procuratore di stato, tutt’al più qualche verso fuori contesto e riferendolo all’autore come: Sozzo villan ribaldo. Quale un somaro caldo. Mi era proposto di darvi un’idea del libretto, ma è inutile: non mi riesce. Ho cominciato coi puntini nella dedica e coi puntini dovrei continuare almeno ogni due versi. Al «Fra Bubbone» hanno messo mano il trivio e l’ostetricia con pari ardore: persino i nomi dei personaggi sono un modello in questo riguardo. La religione poi non è trattata meglio della morale. Si ebbe cura che il maiale che si avvoltola nel fango, porti il saio di un frate e sulle sue labbra si bestemmia la preghiera. C’è per esempio una parola del «Padre nostro» che per sé stessa e per il momento in cui vien detta farebbe indignare un turco. Cito uno dei pochissimi versetti citabili, l’ultimo:. L’Amor figliuol tu libera dal male Anche da quel di Francia, ed ora: Vale! E così via un’infamia dopo l’altra, fino alle ultime parole che posso trascrivere: Cala la tela! Sì, cala la tela; ma sapete... davanti a chi? È il colmo dell’ignominia, il sig. L.P. (scusi, bisognerà pur mettere le iniziali messe da lui) aveva dedicato il suo lavoro alle matricole, cioè ai novellini della vita universitaria e prevedendo la loro relativa inesperienza in cose dei Paesi Bassi ovvero sia dei bassi fondi, gli iniziava amorevolmente nei misteri di Venere terrestre con otto note entro il testo. Non bastava; il libretto costava 60 centesimi, e forse tutti non lo avrebbero comprato. Se lo mise in musica e l’...opera andò in scena... nella famosa festa delle matricole! La tela si alzò e si abbassò davanti alla gran maggioranza degli studenti in Vienna, davanti ai novellini, da cui si era spillato denaro per la serata. E a sentire un mio collega, l’esecuzione fu inappuntabile e vera! Questa, o signori, è la festa delle matricole riformata! Mi spiego. Per torre ogni dubbio ai novellini, quando si raccolsero i danari si disse che certe cose delicate quest’anno non occorrerebbero, che si farebbe una riforma. Erano promesse che si facevano anche l’anno scorso, ma quest’anno ci si calcò su. Ci si credette, e la riforma avvenne! Una bella riforma! Eppure, incredibile, o lettori, la riforma ci fu. Un mio collega ha detto: quest’anno era niente; bisognava vedere gli altri anni! Dunque questo libretto, che è il lavoro più pornografico in tutta la nostra letteratura, rappresenta l’ultimo gradino dell’evoluzione verso il progresso! E pensare che l’anno scorso l’Alto Adige, certo in buona fede, rispondeva ad un articolo della Voce in argomento: «Conosciamo troppo bene gli studenti di quell’Ateneo per credere». È doloroso, ma vero! Nessuna nazione è qui rappresentata così male in fatto di moralità come l’italiana. Si lascia d’anno d’anno che si perpetui e si rinnovi questa infamia che ci disonora di fronte ai Cafri. Ad Innsbruck l’anno scorso si ebbe più coraggio, e i matricolini la vinsero. Qui i buoni andarono, perché cedettero; ci rimasero per debolezza di carattere, e l’indomani, orami compromessi, quanti dissero – a chi li domandava – con un sorriso: Ci si divertiva! E intanto su voi riposano tante speranze della patria e della famiglia! Io non voglio dirvi nulla in nome della religione; vi parlo in nome di una morale puramente umana. In nome di questa, in nome del vostro futuro, in nome della dignità accademica ribellatevi una volta a questo giogo. Ricordate a chi si diverte nel fango, che il nostro Poeta ha creato una bolgia anche per loro, dite che non è degno di pronunciare il sacro nome di patria, chi sa stimare in se stesso e negli altri così poco i suoi figli. Rompetela una volta, ed ogni onesto ve ne sarà grato. 