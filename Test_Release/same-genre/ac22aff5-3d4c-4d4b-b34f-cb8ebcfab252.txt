I giudizi della critica specialistica sulla Papstgeschichte di Schmidlin, il cui terzo volume è apparso all’inizio di quest’anno , sono in generale favorevoli, a parte alcune critiche che riguardano prevalentemente l’aspetto formale. Non solo la ricerca di storia della Chiesa di stampo cattolico, ma anche quella protestante apprezzano con parole del più alto riconoscimento questa «prosecuzione della Storia dei Papi di Pastor, elaborata con straordinaria dottrina e diligenza e condotta fin negli aspetti più particolari». Così scrive ad esempio, tra gli altri, la (protestante) Theologische Literaturzeitung di Lipsia e prosegue: «L’opera si distingue per il flusso vivo della narrazione, per il solido impiego di fonti e letteratura e per l’elaborazione storica di punti nodali della storia della Chiesa di rilievo universale». E l’Archiv für katholisches Kirchenrecht di Magonza non esita a scrivere: «Si dovrà riconoscere a Schmidlin, a pieno diritto, un posto di primo piano fra gli storici dei papi viventi». La rivista (protestante) Theologie der Gegenwart di Lipsia sintetizza così il suo giudizio: «Narrare, in questo nostro tempo, la storia del Papato è uno dei compiti più difficili ma anche più degni di lode che uno storico si possa dare. Si deve dire che Schmidlin l’ha assolto in modo splendido, in considerazione anche dei limiti che gli erano posti». Il giudizio più interessante e più lusinghiero sull’opera del nostro dotto compatriota lo porta però l’Osservatore romano del 21 agosto di quest’anno , il che è tanto più rilevante, poiché è l’organo ufficiale del Papato a esprimersi sull’opera nel modo seguente: «Anche nel leggere questo volume, restiamo meravigliati della capacità di lavoro, della diligenza e dell’eccezionale ricchezza d’informazione di Schmidlin: peculiarità già evidenziate da P. Joseph Grisar nelle Stimmen der Zeit riguardo al primo volume, che egli giudicò come “opera di straordinaria erudizione e di straordinaria consultazione”». Le note sono ricchissime, i riferimenti ampi ed esaustivi, la strumentazione bibliografica imponente e discussa criticamente. Il metodo seguito da Schmidlin è notoriamente lo stesso di Pastor , che completa la narrazione sui papi con discussioni specifiche sulla storia della Chiesa delle diverse nazioni o di settori speciali di attività. Nessuno potrà negare che in Schmidlin i capitoli sulle missioni sono trattati con competenza particolare. Comunque vorremmo dire che il metodo di Schmidlin si avvicina al Pastor degli ultimi volumi piuttosto che a quello incomparabilmente migliore dei primi, ciò che equivale a osservare che assomiglia più a un mosaico che a un affresco. Era possibile fare diversamente? Forse no. Forse l’impossibilità di conoscere e indagare, nella maggior parte dei casi, gli archivi diplomatici e di cancelleria, in modo da poter ricostruire con sicurezza le vedute, gli obbiettivi, le intenzioni degli attori del dramma storico, escludeva una sintesi vitale, realistica, definitiva per la certezza dei fatti e l’obiettività del giudizio. Forse la Storia di Schmidlin porta una nuova verifica del fatto che i contemporanei, nonostante tutto lo zelo e lo spirito impegnati, possono certamente comporre una rappresentazione ricca e fondata dei fatti, ma non sono in grado di scrivere una storia nel vero senso del termine. L’Autore è consapevole di queste difficoltà e si preoccupa in ogni modo di superarle, profondendosi in note e dando la parola alle opinioni più diverse, ma spesso i risultati a cui giunge sembrano più tratti in base a un criterio di compensazione che non come frutto di una conclusione sicura. Non appena egli ha attribuito a un protagonista una proprietà negativa e biasimevole, segue poche righe o pagine dopo un giudizio favorevole: si procede a colpi di remo, uno a sinistra e l’altro a destra. Questo metodo è particolarmente poco convincente a proposito di Pio X, la cui «santità personale e soggettiva è fuori questione», ma che allo stesso tempo viene accusato di «grave concorso di colpa nel disgraziato complotto mondiale» dell’integralismo, anche se poi, subito dopo, viene di nuovo sottolineato che l’effetto complessivo dell’Enciclica antimodernista fu «forte e salutare». In questa esposizione della lotta contro il modernismo (del resto molto interessante e in parte anche inedita) si possono stabilire due cose: in primo luogo che l’Autore possiede, nel suo atteggiamento complessivo, il senso ecclesiastico ovvero la «ecclesiasticità» che gli riconosce anche il recensore, piuttosto severo, del Vaterland di Lucerna; secondariamente, che Schmidlin lascia intravvedere, nei suoi giudizi specifici, la passione con cui egli stesso segue le battaglie che descrive, o addirittura vi ha preso parte, ragion per cui molti non saranno pronti ad accettare o a considerare la sua opinione come conclusione definitiva e imparziale della storia. Anche il suo stile, spesso ruvido e brusco, contribuisce a far applicare a qualche sua valutazione quella calma di cui avrebbe bisogno, per farsi accettare in nome dell’oggettività storica. Certo si dà da fare per trovare la verità e tende sempre ad ammirare, dietro le debolezze umane, la saggezza della provvidenza divina; ma quando ritiene che i fatti lo autorizzino al biasimo o alla condanna, la sua scrittura perde talora quella misura e quell’attenzione formale che, senza nuocere alla verità, sono assolutamente doverose, quando si tratta di persone o di questioni, per le quali il pubblico dei lettori nutre particolare venerazione. Queste riserve, che potremmo avanzare su molte altre valutazioni dell’Autore, non c’impediscono di riconoscere che anche questo terzo volume contiene capitoli veramente preziosi. La ricostruzione magistrale dell’efficacia dell’azione di Benedetto XV durante la guerra, ad esempio, che è stata eccezionalmente resa possibile dalla pubblicazione di atti diplomatici segretissimi, diventa infatti – anche a causa della nota spregiudicatezza dell’Autore – un inconfutabile apologia di quel grande e sfortunato Papa. Ma mentre tralasciamo i dettagli, ci sia consentita ancora un’osservazione generale! Per Schmidlin, la storia papale del XIX secolo si presenta «come un cambio di sistemi e contrasti nelle direttive e nelle correnti della Curia». Un papa «politico» fa seguito ad uno «religioso» e viceversa, finché in Pio XI i due sistemi si fondono e si ricostituiscono in uno solo. Il diverso «sistema» di ogni papa è determinato, per Schmidlin, dall’atteggiamento che egli ha verso la vita moderna. Questa visione dialettica della storia degli ultimi papi è realmente storica? Innegabilmente essa si fonda su elementi di fatto, ma questi ultimi sono così importanti ed essenziali da poter sostenere l’intera costruzione? Certo, mutano i programmi di governo e i metodi, ma non cambia pure la vita contemporanea, non cambiano anche le necessità, le quali richiedono una differenziazione delle procedure e delle conseguenti misure? Se ciò è vero per la storia civile, tanto più lo è per la storia dei papi, che non si può spiegare con le forze politico-sociologiche puramente umane ma contiene sempre nel suo punto centrale un elemento fuggevole e incommensurabile, poiché è intimamente collegato col carattere soprannaturale della Chiesa! D’altra parte, è proprio ciò che lo stesso Schmidlin osserva, quando dice che «la divina provvidenza domina la storia dei papi e la guida con i suoi imperscrutabili consigli sui sentieri da lei prefissati». Ed è insieme lo stesso pensiero che ha espresso Mons. Ratti nella sua Contribuzione alla storia eucaristica di Milano, allorchè il futuro papa definisce la storia come «tappeto vivente dei fatti, all’interno dei quali i pensieri e le azioni degli uomini e Dio s’incrociano, si mescolano, s’incontrano da una volta all’altra, sempre con l’effetto finale di costruire questo meraviglioso piano provvidenziale, dove domina per intero la sovranità divina e si manifesta in ogni evidenza l’amore di Dio per gli uomini». Siamo grati a Schmidlin di aver posto questa citazione in cima all’ultimo volume della sua Storia, poiché essa serve da risposta preventiva a chi, facendo cattivo uso del suo particolare punto di vista, gli voglia attribuire un inaccettabile pragmatismo. 