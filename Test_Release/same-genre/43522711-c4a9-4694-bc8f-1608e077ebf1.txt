[…] I partiti trentini chiamati l’anno scorso a Roma furono unanimi nell’esigere che la Venezia Tridentina venisse divisa in due circoscrizioni, nell’una delle quali dovesse venir aggiunta alla massa compatta italiana non solo la Ladinia, per quanto in parte travagliata di germanesimo, ma anche la parte meridionale dell’ex capitanato di Bolzano, in cui Salorno, Bronzollo, Leives e compatte frazioni del comune di Egna (Laghetti) sulla riva sinistra dell’Adige e alcuni altri paesi, tra cui Vadena, sulla riva destra, appartengono senza dubbio all’italianità. 1 tedeschi svolsero un vivacissimo lavoro di contromina a Roma, sia contro il distacco della Ladinia dall’Alto Adige, sia contro il distacco d’una qualsiasi striscia a nord di Salorno. Ad un certo punto parve che il Governo, per cavarsi d’imbarazzo ricorresse ad una soluzione di continuità storica, ponendo cioè nella circoscrizione di Bolzano tutti i distretti, che prima facevano parte di collegi uninominali tedeschi, vale a dire, non solo Badia e Gardena, ma anche Ampezzo e Livinallongo e tutto il vecchio Süd Tirol. I partiti trentini dovettero argomentare colla massima energia, onde non veder perpetuata in tutta la sua ampiezza la distrettuazione austriaca. E per una parte, nonostante le opposizioni dei tedeschi, vi riuscirono. Ma dolorosamente e per molteplici ragioni, non poterono ottenere soddisfacimento per quanto riguarda i comuni fra Salorno e Bolzano. Tutte le ragioni messe in campo non valsero a smuovere il Governo, il quale credette, nei rapporti nazionali coi tedeschi, di dover attenersi ancora alla vecchia statistica austriaca del 1910, nella quale ai tedeschi della zona mista è attribuita una notevole maggioranza. Contro questo mancato coraggio noi dobbiamo nuovamente protestare. Gl’italiani di tale zona avevano diritto d’essere liberati dalla sovrastruttura tedesca che li circonda e a tale opera di liberazione avrebbe certo contribuito la distrettuazione elettorale. Qui, se governare vuol dire provvedere, è mancata qualsiasi direttiva di governo che guarda all’avvenire; e ciò nonostante che i partiti trentini, non avessero cessato di ammonire e d’insistere. Disgraziatamente l’attuale presidente del Consiglio ignora la vera situazione; e non è stato possibile illuminarlo a tempo. L’opera di persuasione da parte dei trentini è stata anche – e questo è un capitolo per sé – non sempre abile, né sempre rettilinea. Comunque, bisognerà vedere adesso come le minoranze dell’Alto Adige più utilmente potranno partecipare alla lotta elettorale. L’azione per il loro ricupero non è interrotta. Entro il 1921 deve farsi il nuovo censimento in tutte le provincie italiane. Bisogna pensarci fin d’ora. Anche nel numero dei mandati i Trentini soffrono un’illusione. Se ne attendevano otto, invece rimangono 7. Noi avevamo insistito sull’ottavo che, quantunque non intieramente giustificato dalle cifre, sarebbe potuto servire come rappresentante «in partibus» anche delle minoranze dell’Alto Adige. Comunque, la circoscrizione è un fatto provvisorio, né per la zona mista – come rileva anche il comunicato governativo – può recare qualsiasi pregiudizio in ordine alla sistemazione avvenire. Ai Trentini rimane il dovere di mettere in opera ogni energia per prepararla. Circa i ladini noi manifestiamo il nostro soddisfacimento perché ritornino a contatto coi fratelli italiani. Sappiamo che tra noi e loro corrono ancora molti malintesi e che nel passato ebbimo diversa l’educazione e in parte anche il pensiero politico. Proviamo ora ad intenderci. Molti interessi ci legano per un’opera comune, molti ideali reclamano una comune difesa. La battaglia elettorale potrà essere un ponte di avvicinamento gettato sulle divisioni del passato. 