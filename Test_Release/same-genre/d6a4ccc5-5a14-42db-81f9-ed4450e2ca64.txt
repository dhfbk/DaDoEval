Non si può dire davvero che le assise socialiste ci abbiano dato delle sorprese. È avvenuto a Livorno quello che un qualunque osservatore del movimento socialista aveva da sé facilmente previsto. Lo sbloccamento del partito verso sinistra anziché verso destra era risaputo anche prima che il teatro Goldoni aprisse i suoi battenti ai rappresentanti del socialismo italiano. Onde è che un congressista subito dopo la prima seduta ha potuto obbiettivamente constatare che il congresso era chiuso e che incominciava soltanto l’accademia. Nessuna sorpresa dunque per il voto in virtù del quale la compagine del partito è da oggi scissa in due distinti organismi, che annunziano – vedremo se i fatti lo dimostreranno – di voler agire con finalità proprie, con metodi distinti, su un campo da oggi decisamente differenziato. Il voto tutt’al più può avere indicato che, contrariamente alle previsioni, i comunisti cosiddetti «puri» – oh l’ironia delle parole! – portano con sé, almeno numericamente, la buona metà delle forze del vecchio partito. Ma le cifre possono far credere più di quanto esse significhino come aderenza alla realtà. Sembrerebbe a prima vista che l’annoso tronco marxista, sfrondato oggi di una buona metà dei suoi rami e delle sue foglie, abbia ricevuto un colpo mortale di scure che ne minacci la vitalità. Ma in realtà la secessione prevista e risaputa non ha mutato la situazione. Non perché, come si osserva comunemente, dalla parte dei comunisti che si sono ritirati sull’Aventino rimane soltanto la massa bruta mentre il cervello che funziona e che guida è all’attivo della frazione unitaria e centrista. È questo un fattore che ha la sua importanza ma che, trattandosi di un partito di masse non va valutato in senso assoluto. Se così fosse, poiché «l’ente» intellettuale rimane ancora tra i centristi, è chiaro che i 14 mila voti raccolti dalla mozione di Reggio Emilia dovrebbero valere moralmente più della cospicua cifra messa insieme dalle mozioni di Imola e di Firenze. Si potrebbe anche aggiungere che i voti raccolti dai comunisti «puri» rappresentano gli imperativi categorici di un determinato numero di sezioni del partito, che avevano deliberato l’adesione alla tesi comunista, indipendentemente da quel poco di verità e di luce che dal congresso è emerso e che, domani potrà determinare un orientamento in senso opposto di quelle stesse masse che oggi sembrano formare la piattaforma strategica del nuovo partito comunista. Ma, a prescindere da queste considerazioni, sta di fatto che i 58 mila voti dei comunisti non vengono a intaccare sostanzialmente la vitalità del partito, perché con la grande massa degli unitari e dei centristi rimane – è lecito supporlo almeno fino al prossimo congresso della Confederazione del Lavoro – la forza sindacale, val quanto dire una massa viva e vitale che conta assai più di tutti i tesserati del partito. Sarà appunto sul terreno pratico dell’organizzazione che lo scontro tra il confusionarismo anarcoide di Lenin e il gradualismo di Marx sarà decisivo. Perché si ha un bel credere alle affermazioni platoniche fatte dai leninisti a Livorno, che essi in nessun caso spezzeranno l’unità del partito sindacale a danno del proletariato. Il nuovo partito comunista invece cercherà con tutti i mezzi leciti ed illeciti – a Livorno le manciate di denaro gettato contro il palco di Bombacci e dei suoi accoliti e il suo grido di «oro russo» sono stati all’ordine del giorno – di strappare le organizzazioni al socialismo, ubriacandole, se non più con il narcotico asiatico, con i mezzi pratici che Lenin non lesinerà di certo ai suoi tirapiedi italiani. Quel giorno soltanto si potrà parlare di un colpo mortale dato al marxismo. Oggi l’affermazione è prematura. A Livorno il partito socialista non si è sfasciato, anzi, gettando a mare la zavorra rivoluzionaria, si è alleggerito. Questo non significa però che il partito abbia fatto a Livorno un processo di chiarificazione. Tutt’altro. Volendo uscire da un equivoco, quello nel quale il congresso di Bologna col suo voto massimalista lo aveva cacciato, ha incorso nell’equivoco opposto . Si è stroncato è vero il feticcio rivoluzionario, ma i due agglomerati che risultano i vincitori del congresso, gli unitari e i centristi, si sono trovati d’accordo nell’aderire alla terza internazionale che quel feticcio ha creato e messo al mondo. In quale posizione si trova oggi il partito socialista italiano dal momento che non è né vuole essere rivoluzionario, nel senso intero della parola, ma non intende neppure di rinnegare l’internazionale comunista? Con un piede nel bolscevismo asiatico e uno nella social-democrazia occidentale, il socialismo italiano non potrà dire davvero di aver riveduto e corretto le sue posizioni. Il pubblico dei profani si domanda: chi è il trionfatore del congresso? Serrati o Turati? E su quale base è intervenuto l’accordo, dato che esso sia possibile, tra le due opposte concezioni? La disquisizione è bizantina. A Livorno, al di sopra dei due «leader», ha trionfato ancora una volta l’equivoco, che gli «embrassons-nous» e le note dell’Inno dei lavoratori non sono riusciti a mascherare. La realtà, con i suoi insopprimibili bisogni, è fuori del chiuso ambiente del teatro Goldoni. Vedremo all’atto pratico come il rinnovato partito socialista saprà camminare tra le tentazioni delle facili ideologie e le promesse di realizzazioni pratiche. Spogliandosi delle scorie rivoluzionarie, i fedeli di Marx dicono di essere risaliti alle fonti (altri potrebbe dire con più ragione che sono saliti a Canossa) cosicché da Livorno il partito esce con la sua vecchia bandiera spiegata. Ma quale? Ecco il punto sostanziale. Al congresso socialista non sono mancati gli appunti contro il partito popolare. È naturale e non è da dolersene. Il compagno Terracini , quando ha detto che il partito popolare scava il solco per il socialismo e quindi come tale è benemerito, è stato urlatissimo dal congresso, che ha visto nell’affermazione una lode per il partito popolare mentre era soltanto una «boutade» di cattivo gusto. Più sincero invece è stato l’on. Mazzoni quando, bontà sua, ha tenuto a differenziare il nostro programma da quello socialista specialmente sul terreno agrario. L’on. Mazzoni non si è accorto di tessere il migliore elogio per il partito popolare al quale ha riconosciuto una direttiva, mentre non ha saputo trovarne una per il suo socialismo, ondeggiante tra la teoria leninista della terra alla collettività e la pratica che ha dimostrato la fatuità dell’esperimento comunista. Con quale bandiera esce invece da Livorno il partito socialista? È quello che il congresso avrebbe dovuto dire se esso fosse stato realmente un processo di revisione, se almeno questo processo non si fosse arrestato soltanto ad annullare i deliberati di Bologna, ma ci avesse fatto conoscere chiaramente quale è la nuova coscienza che si è maturata in seno al socialismo italiano. Sbollita l’ubbriacatura massimalista, non si può dire davvero che le menti si siano rischiarate. Ci sono ancora le nebbie del confusionismo. Il partito socialista che, anche dopo il verdetto di Livorno, paventa le accuse di destrismo e di centrismo, mostra di aver ancora paura di prendere contatto con la realtà. Il socialismo francese, che ha subito un travaglio analogo ed è venuto ad analoghe scissioni, è uscito dal congresso di Tours facendo suo il motto: Evoluzione e non rivoluzione . Non può dirsi altrettanto dei socialisti italiani che tornano soffocati dalla bardatura rivoluzionaria, che dicono di voler sperare nella realtà al di sopra di «vacuità letterarie» e di falsi dottrinarismi e si ripresentano alle masse coi cliché della rivoluzione mondiale e si ripromettono di contendere il record di velocità al partito comunista. Decidersi. Il dilemma di ieri «con la terza internazionale o fuori» rimane. O con la realtà o fuori di essa. 