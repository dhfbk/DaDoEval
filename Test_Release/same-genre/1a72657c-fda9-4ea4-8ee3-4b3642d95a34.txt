«L’Alto Adige» scrive che il partitone deve aver fatta la rassegna delle sue forze ed essersi convinto di avere la vittoria in pugno. Noi invero non lo diciamo, ma «L’Alto Adige» lo deduce dal nostro stato d’animo. I colleghi sono divenuti psicologhi e veggenti e siedono sul tripode come la Pizia di Delfi. Noi, senza sedere tanto in alto, potremmo con maggiore facilità analizzare le speranze dei liberali. Delle ultime elezioni suppletorie hanno detto che si trattava di una scaramuccia; poi hanno lavorato per tre mesi alla concentrazione di tutte le loro forze per darci battaglia campale. E tanta è la loro certezza di riuscire che nel III corpo hanno posto in prima fila il conte Manci, al quale si predice nel prossimo Consiglio una posizione speciale, l’on. De Bertolini, capo della Democratica e comandante di quell’ala più intransigente che vuole opporsi all’avanzata del clericalismo e il Zippel che assieme al Bertolini rappresenta le più dirette responsabilità dell’ultimo preventivo comunale. Il Partito liberale-nazionale ha comunque lanciato una sfida formale e precisa agli elettori del III corpo. Avevano questi coll’ultimo voto dato un biasimo evidente al contegno della maggioranza nella discussione del preventivo per il 1910 colla sua famosa elasticità del bilancio e la necessità delle nuove tasse. E i liberali dopo essere sfuggiti alle conseguenze dirette di tale voto, mediante lo scioglimento del Consiglio, presentano agli elettori del III corpo l’uomo che diresse questa maggioranza e le guadagnò una facile vittoria sulle proposte della minoranza. E accanto a lui compare il relatore della commissione del bilancio, che nella sua maggioranza, accolse le proposte della Giunta. Inoltre nell’ultima andata alle urne il III corpo, nella sua maggioranza, si dichiarò per la proporzionale; ed i liberali chiedono questa volta il voto per il capo di quel Consiglio che squalificò perfino un ordine del giorno sulla rappresentanza proporzionale da esso accolto, dicendolo più che un serio proposito una velleità platonica. I nostri avversari devono essere quindi molto sicuri e certi dei propri destini, se sfidano così apertamente il verdetto delle elezioni cittadine. Pare anche ch’essi contino sull’aiuto delle combinazioni eterogenee. Ieri veniva distribuita una lista con dieci nomi, nove ufficialmente liberali, il decimo Fausto Pasini. Oggi fa il giro un’altra lista. Porta in testa i nove candidati ufficiali più in basso Fausto Pasini, più sotto ancora due linee punteggiate sulle quali, per completare la scheda, si devono scrivere evidentemente i due nomi dei socialisti Avancini e Battisti. Gli è perciò che i due socialisti hanno lasciato cadere del loro programma la proporzionale, accontentandosi di una dichiarazione vaga ed approssimativa come la desideravano i «borghesi». Di fronte a queste manovre, e con tale ordine di battaglia spiegato innanzi a noi, non abbiamo che poche parole da dire. Amiamo le posizioni nette e le vie diritte. Dopo animata e convincente discussione si è deciso che nel terzo corpo si presentino 9 candidati, né uno di più, né uno di meno. Raccomandiamo quindi agli amici di votare compatti per la lista pubblicata dal Comitato popolare. Non importa vincere o perdere, importa che diamo una prova di disciplina, d’entusiasmo, di profonda convinzione. Tutti quelli che ci daranno il voto, lo diano per convinzione, per assenso al nostro programma. Noi attendiamo che lunedì non uno manchi alle urne o voti per pressioni o per riguardi personali. I nostri avversari stessi non sanno opporre delle sode ragioni alle nostre critiche, ai nostri criteri, al nostro programma. Per questo si rifugiano sul campo politico e di partito. Ma nel Municipio di Trento si può fare una sola politica, ed è la politica nazionale. In realtà questa non è una politica di un partito qualsiasi, è il programma di ogni buon italiano, la volontà di ogni cittadino onesto. Fra i cittadini di Trento in riguardo non vi può essere differenza che di metodi e di modi. Chi ripete solo a se stesso od al suo partito il sentimento ed il volere nazionale, fa opera di setta, riprovando tra i cattivi cittadini la maggioranza della città. Elettori, protestate colla scheda in mano contro codesta superba rivendicazione di partito che si risolve in un ostracismo dei più. Anche molti liberali condividono in riguardo il nostro pensiero. Ricordiamo che l’Unione, organo dei moderati, scriveva: «Si può concepire una politica nazionale affidata ad un solo partito?». «E noi comunque biasimiamo codesta quotidiana polemica contro l’onestà e la lealtà delle dichiarazioni dei clericali sulla questione nazionale, codesta piccina e pettegola recriminazione, che rende poi difficile per non dire impossibile il comune combattimento nel giorno di battaglia e snerva le forze comuni». Elettori, scrivete sulla vostra scheda i seguenti nomi: III CORPO Giulio Andreotti, impiegato. Avv. D.r Giuseppe Cappelletti. Dottor Aldice Degasperi. Giuseppe Maria Ferrari, negoziante. Pietro Maccani, industriale. Tullio Pallaveri, capo contabile. Bonfilio Paolazzi, deputato. Quirino Pergher, ferroviere. Giuseppe Prada di Giuseppe, industriale (1334) . 