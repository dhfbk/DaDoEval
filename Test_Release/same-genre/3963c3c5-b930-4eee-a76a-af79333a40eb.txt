Caro Ambasciatore, poiché Ella si allontana da Roma senza che io abbia la possibilità di vederla, Le vorrei vivamente raccomandare di appoggiare presso il Suo Governo la soluzione di compromesso a cui, anche in considerazione della situazione politica generale e per non aumentare le difficoltà del momento, il Governo italiano si è dichiarato disposto ad accedere per l’Eritrea. Come Lei saprà, si tratta di ricercare una soluzione a base federativa tra l’Eritrea e l’Etiopia. Tuttavia, a quanto mi viene riferito, si incontra qualche resistenza all’Assemblea di Lake Success a far accettare il principio di una Eritrea, bensì federata con l’Etiopia, ma dotata di un effettivo autogoverno in mancanza del quale ogni federazione sarebbe fittizia o degenererebbe presto in annessione. La questione, come Lei stesso ha potuto constatare vivendo fra noi, sta particolarmente a cuore al popolo italiano e suscita particolare interessamento nel parlamento e nell’opinione pubblica. Essa ha perciò una notevole importanza dal punto di vista politico interno. Il Governo italiano, dando prova di spirito conciliativo, si è mostrato disposto a recedere dalla tesi dell’indipendenza, ma è indispensabile che da altre parti si venga incontro con eguale spirito di comprensione alle nostre giuste proposte. 