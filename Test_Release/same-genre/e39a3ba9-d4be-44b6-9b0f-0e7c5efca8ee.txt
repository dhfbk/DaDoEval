Il presidente De Gasperi si è innanzi tutto compiaciuto per le assicurazioni date da Bidault, specialmente per quanto concerne il carattere esplicativo e non innovativo dei protocolli e il fatto che essi non vogliono costituire una impostazione ma una base di discussione che può vertere su diversi punti, anche di forma dei documenti. Ciò premesso, l’on. De Gasperi ha riconosciuto che le obbiezioni francesi, ispirate dalla particolare posizione della Francia, sono comprensibili e giuste, e ha dichiarato di condividere il principio della necessità di superare i vari ostacoli con spirito di comprensione. Il presidente del Consiglio ha da altra parte messo in rilievo il fatto che la ratifica dei progetti in esame, costituendo una garanzia per l’Europa lo è anche per la stessa Francia non soltanto nella sua posizione di nazione europea, ma anche di potenza con esigenze e doveri extra-europei. Non esiste alternativa alla unità europea – ha osservato De Gasperi – perché alla prospettiva di prosperare in una libertà tutelata dalla unità si oppone soltanto quella di perire nell’asservimento. Il presidente del Consiglio italiano ha quindi suggerito che entro il più breve termine, e possibilmente entro il 10 marzo prossimo, la commissione interinale della CED studi una formula atta a conciliare le esigenze della Francia con quelle degli altri Paesi Europei. 