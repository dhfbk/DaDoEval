Cittadini di Cagliari, scendendo stamani dall’aereo del vostro bell’aeroporto, ho avuto una sorpresa: un nuovo aeroplano che io non conoscevo, quasi un grazioso giocattolo, scendeva dal cielo come una colomba e ne ho tratto motivo per essere ancora più ottimista. Questo apparecchio venuto per essere impiegato non in imprese di guerra ma per la pacifica lotta contro la malaria, mi ha fatto pensare che l’uomo se riesce con nuove invenzioni ad intensificare questa battaglia, noi uomini, uomini di governo, non dobbiamo esitare, dobbiamo non spaventarci, dobbiamo avere fede nel progresso. E badate bene questa è una battaglia di grandissimo impegno che sarà coronata da uno splendido successo. L’elicottero viene in Sardegna come una nuova arma contro la malaria che da quattro anni è in corso ed i cui risultati sono lusinghieri ed evidenti. Nel 1946 gli ammalati di malaria erano in Sardegna circa 75 mila; nel 1947 erano scesi a 38 mila, mentre nel 1948 erano 13 mila. Si è costituito l’Ente regionale per la lotta antianofelica l’ERLAAS e, qui, con la fusione ed il concorso delle forze americane e delle forze del governo italiano si è ottenuto un successo che ci promette una vittoria definitiva. Quando si assiste al lavoro che è ancora in corso non se ne valuta tutta l’importanza. Solo a lavoro compiuto la grandiosità dello sforzo e del risultato conseguito risulta evidente. Io non vengo, qui, a vantare l’opera del governo che aveva assunto un preciso impegno ed aveva un dovere da compiere. Non è vero quello che si dice e cioè che in Italia si perde il tempo solo in lotte politiche e in discussioni verbali senza alcun risultato pratico. È vero, invece, che vi è una forza ricostruttiva, una volontà, una tenacia che supera ostacoli da secoli insuperabili. Anche per la bonifica è in corso una grande battaglia. Si va dicendo che non si è fatto abbastanza. È vero, ma si è fatto di più di quanto negli anni passati si pensava di poter fare. Otto miliardi sono stati consacrati a questa opera ed anche recentemente, per interessamento dell’amico Segni, sono stati stanziati 1 miliardo e 200 milioni. Trentacinque mila ettari saranno rendenti con la bonifica del Flumendosa. Voi vedrete compiuta un’opera meravigliosa per cui una agricoltura progredita nelle pianure completerà l’attività della pastorizia nelle montagne. Non voglio farvi un discorso di parte, voglio soprattutto rassicurarvi che il nascere della Regione non è una diminuzione dei doveri dello Stato verso la Sardegna, ma sarà un nuovo vincolo di collaborazione, a condizione che non si crei un piccolo parlamento di discussioni politiche ma una amministrazione di uomini oculati e capaci di ottenere piena rispondenza negli organi dello Stato. Non abbiate paura, la Regione è una vostra forza ma dipende da voi che sia anche uno strumento di benessere. È necessario che ci sia disciplina, unione fra Regione e Stato: cooperazione e collaborazione. E qui devo anche accennare alla questione monarchica. Ricorderò una frase di Nino Bixio al Parlamento subalpino quando scoppiò il conflitto fra Cavour monarchico e Garibaldi, repubblicano; disse Nino Bixio: «io venero Cavour, adoro Garibaldi ma al di sopra di essi vi è l’Italia». Ebbene, ognuno può pensare come vuole, ma oggi soprattutto vi è l’Italia da salvare. Il 18 aprile abbiamo dato un voto che ha garantito l’indipendenza dell’Italia; oggi il vostro voto dovrebbe essere amministrativo [e] non politico, ma vi sono coloro che vorrebbero ridurre l’Italia un cencio, incapace di essere aiutata e di aiutare creando l’impressione che essa sia volubile e instabile ed incapace di avere amicizie stabili e permanenti. Noi abbiamo corso il grave rischio, a causa delle molte agitazioni, di essere respinti da tutti. Non è però vero che l’Italia sia dilaniata dalle fazioni. No! Abbiamo detto all’America: abbiate fiducia. Noi non possiamo offrirvi armi, non possiamo darvi basi, nulla che rappresenti una forza militare. Noi vi offriamo la forza grande di una insuperabile civiltà. Da appena un anno siamo al governo, abbiamo bisogno di qualche anno ancora per rifare lo Stato. Non possiamo dimostrarci ancora una volta divisi. Si va dicendo che siamo un governo retrogrado. Ma guardiamo alla realtà, guardiamo ai manifesti pro e contro l’azione di governo, guardiamo alle agitazioni continue. Un governo stabile, basato sul consenso popolare, è la prima condizione per procedere avanti: dateci perciò la forza, manteneteci la fiducia che ci consenta di compiere la nostra opera. Noi dobbiamo essere uniti nella fedeltà al regime democratico. Il governo non soffoca la libertà di nessuno. I comunisti che protestano per la nostra politica interna, ricordino ciò che succede nei paesi dove essi hanno il potere e dove ogni libertà è stata strangolata. La libertà, è ovvio, è limitata dalle esigenze dell’ordine pubblico; non si può permettere che si compiano dei tentativi rivoluzionari con il pretesto dell’opposizione al governo. La nostra meta è il risanamento finanziario entro il prossimo anno o in quello che segue arriveremo al pareggio, consolideremo la nostra moneta, assicureremo la definitiva stabilità dei prezzi. Ma per realizzare questo programma, abbiamo soprattutto bisogno della pace. È con questo obiettivo nella mente che abbiamo concluso il Patto atlantico. Nonostante la propaganda comunista, nessuno può credere che l’America, paese dove la volontà popolare è legge, possa essere accusata di velleità aggressive. Il Patto è un monito per chiunque volesse attaccarci e minare la nostra indipendenza. I comunisti ci accusano di volere imporre un regime. Respingiamo queste false accuse e rispondiamo che il nostro partito difende il paese dai loro tentativi di minare la compagine e di menomarne la indipendenza. Altra questione che è sul tappeto è quella sindacale: l’organizzazione degli operai è libera; noi la rispettiamo ma fino a che essa rispetta la libertà altrui. Bisogna che non vengano introdotti nuovi metodi di lotta che costituiscono un vero e proprio sabotaggio dell’economia nazionale. Questi metodi non possono essere accettati perché produrrebbero la distruzione delle libertà economiche e politiche. Noi perseguiamo una politica autenticamente sociale e mi piace qui ricordare la grande riforma agraria di cui il ministro Segni ha approntato il progetto che è ora oggetto di discussione; essa vuole attuare una maggiore giustizia nella distribuzione della terra e vuol mettere in grado i coltivatori di mettere a frutto terre finora scarsamente coltivate. La riforma si inquadra nella linea politica del governo di trovare sfogo ed occupazione alle troppe braccia disponibili. A questo fine si dirige anche la ricerca di nuovi sbocchi per la nostra emigrazione nel mondo. La facilità delle comunicazioni, di cui è esempio il piano di nuovi impianti telefonici messi in atto in questi giorni in Sardegna, serve a cementare e a facilitare la collaborazione di tutti nel percorrere il cammino tutti uniti. Ma ciò ci fa anche pensare alla facilità delle comunicazioni che oggi legano tutto il mondo e che danno la possibilità di intensi contatti con gli uomini politici dei paesi più lontani. In questi giorni ho proprio avuto la possibilità di incontrarmi con i ministri del Pakistan, dell’Australia e del Sud Africa. Il nostro paese è in pieno ritornato nella comunità delle nazioni amanti della pace ed ha ritrovato il prestigio perduto. Sardi, voi siete un popolo di valorosi in guerra; ma vi è un dovere anche nelle battaglie politiche. E anche in questo vi è un reato di discrezione. Votate, se volete avere una continuità nello sforzo, votate per i partiti che fanno parte del governo e se vi è in voi il culto della fede e delle tradizioni cristiane dei vostri padri, votate perché la democrazia italiana sia cristiana nei suoi scopi, cristiana nelle sue riforme e nelle sue realizzazioni. 