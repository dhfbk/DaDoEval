Bolzano, 10. I giornali alto atesini portano una estesissima relazione dell’assemblea dei sindaci dell’Alto Adige tenutasi a Bolzano l’8 settembre per discutere in modo speciale intorno alla questione della leva militare. Erano rappresentati 189 comuni con 247 delegati, mentre i comuni non rappresentati avevano mandato la loro adesione. Erano presenti i deputati Nikolussi, Toggenburg e Tinzl. Diamo una relazione del tutto oggettiva sulla discussione che si svolse intorno all’argomento predetto. Aperta l’assemblea dal convocatore, signor Oberhammer, presidente del «Bauernbund», alla cui iniziativa è dovuto il convegno, viene acclamato presidente il sindaco di Bolzano Perathoner, che cede la parola all’on. Tinzl. Questi espone le trattative condotte col governo in merito al servizio militare degli atesini. Afferma che nelle trattative per l’autonomia nell’aprile 1920, il governo respinse l’idea della creazione di una propria «milizia tirolese». Piuttosto sarebbe stata possibile l’esenzione dal servizio militare per alcuni anni. Venuto al potere Giolitti, rimandò in via di massima la soluzione di tutte le questioni al parlamento, ma «non si mostrò alieno dal pensiero che i nostri postulati nella questione militare fossero in qualche modo realizzabili». Dopo le elezioni, il problema militare fu di nuovo sollevato. Ma Salata diede risposte evasive, atteggiandosi come se la cosa non fosse di attualità. Nemmeno una parola fu detta per avvertire i deputati che qualche provvedimento in proposito era imminente. Salito Bonomi alla presidenza del Consiglio e sparsasi la notizia della prossima estensione della legge militare italiana alle nuove provincie, i deputati tornarono da Salata e da Bonomi, i quali dichiararono che il governo non poteva derogare dalla applicazione della legge, per non scuotere l’autorità dello Stato. Potevano però concedersi certe esenzioni e i deputati furono invitati a fare proposte, sempre inteso però che eventuali eccezioni valessero per tutto il territorio delle nuove provincie. Salata assicurò che la leva era ancora lontana ma subito dopo si ebbe in senato un’interpellanza, rispondendo alla quale l’on. Gasparotto dichiarò che l’estensione della legge militare era imminente. I deputati trentini chiesero una dilazione, che fu rifiutata. I deputati tedeschi ebbero poi un colloquio col ministro della guerra, presente il capo dello Stato Maggiore. Nikolussi reclamò la piena esenzione dal servizio militare, al che Gasparotto rispose che i tedeschi dovevano essere trattati come gli altri cittadini d’Italia. Le reclute tedesche avrebbero prestato il loro servizio nelle grandi città d’Italia e si sarebbero così familiarizzati con la grandezza della nazione italiana. Quando Gasparotto venne nell’Alto Adige assicurò che agevolazioni e esenzioni sarebbero state concesse; ma l’on. Tinzl è del parere che le promesse non siano serie e che servano solo a cullare la opinione pubblica. Si diceva che la leva avverrebbe solo in primavera: pare invece che si farà già in autunno.(?) . Questo è sommariamente il tenore dell’esposizione fatta dall’on. Tinzl. Seguì una serie di oratori, l’uno più violento dell’altro. Il sindaco di Ritten, Pichler, trova un’enormità che l’Italia imponga ai tedeschi il servizio militare. Come potranno i tedeschi, annessi per forza, fornire buoni soldati? «Noi contadini tedeschi non daremo allo Stato italiano nessun soldato che gli possa giovare». Nessun sindaco si presterà alle operazioni di reclutamento. Vuole che il Governo studi la questione ancora una volta e, aggiunge ironicamente, così a fondo come sta studiando la questione dei prestiti di guerra. Il sindaco di Aufhofen nega al governo ogni fiducia e grida: Via le mani dai nostri giovanotti. Quello di Marling, osserva che, introdotta la leva, i giovani tedeschi avranno aperte due vie: o la via dell’esilio verso il Nord o la via del martirio, verso il Sud, dove la «gioventù tedesca verrà rovinata nel corpo e nell’anima». Prevede che per protesta i deputati abbandoneranno Montecitorio e che il governo dovrà mantenere le sue promesse, prima che il grido di disperazione di un popolo torturato si sparga per il mondo. Il bar. Dipauli protesta per l’assenza del rappresentante del Governo. Credaro non ci ha degnati della sua presenza. I giovani tedeschi forniranno carne da cannone per soffocare i disordini nelle grandi città e nelle colonie. «Si vuole assassinare la nostra gioventù per accelerare la snazionalizzazione». Il sindaco di San Bernardo in Passiria rileva che dopo l’occupazione italiana il «Südtirol» è precipitato nella miseria. Ora gli si pianta un pugnale nel cuore. Vestire la divisa italiana e giurare fedeltà al Re d’Italia? Impossibile. Alla fine viene votato all’unanimità un lungo ordine del giorno, in cui si dice, tra l’altro, che: «L’assemblea vede nell’intenzione del Governo italiano di chiamare al servizio militare i giovani tedeschi un enorme e non giustificabile danneggiamento degli interessi nazionali, culturali ed economici del popolo altoatesino come pure di tutti gli interessi statali d’Italia. (!) La pretesa del servizio militare per i tedeschi supera ogni possibilità e contraddice ad ogni sentimento di diritto. L’incorporazione forzata dei tedeschi nello Stato italiano rende impossibile che si chieda a quella popolazione di servire nell’esercito italiano. I deputati sono pregati di sostenere presso il governo il postulato del popolo tedesco per l’esenzione dal servizio militare». L’assemblea si occupò poi di altre questioni, come l’amministrazione provinciale provvisoria, le imposte, la crisi dei legnami, lo «scandalo» della Chiusa ecc. Alcune osservazioni. Notiamo di passaggio che gli oratori dell’assemblea fatta forse eccezione per l’on. Tinzl, svilupparono col loro linguaggio una vera gara di violenza, superando nella diffamazione dello Stato e degli italiani ogni record prima raggiunto. Quando si ha il coraggio di affermare che i giovani tedeschi, servendo nell’esercito italiano, «saranno rovinati nell’anima e nel corpo», non solo si offende lo Stato, ma si calunnia tutta una nazione che per moralità pubblica può dare dei punti ad altri popoli e forse anche ai tedeschi. Oforse che quando l’Austria mandava i giovani trentini nelle caserme di Vienna e di Cracovia, non si trovavano in condizioni di gran lunga peggiori, sotto ogni riguardo, di quelle in cui si troveranno i tedeschi a Milano e a Bologna? E quando il bar. Dipauli, un vecchio fautore dei sistemi di repressione austriaca, insinua che i giovani tedeschi si vogliano ammazzare per accelerare l’italianizzazione, bisogna riconoscere che il fanatismo ha tolto all’oratore e ai suoi applauditori ogni freno di pudore politico. Ma noi domandiamo ai nostri concittadini d’oltre Salorno: Se, sotto l’Austria, noi trentini, chiamati a portar le armi per la Bosnia o per la Galizia, avessimo detto solo la centesima parte di quanto fu gridato all’assemblea dei sindaci, ci sarebbero state galere abbastanza fosche per accoglierci? E i giornali bolzanini del bel tempo antico non avrebbero invocato il boia per reprimere immediatamente la tracotanza dei «Landesverräter»? Invece il governo italiano, che si propone di ammazzare i tedeschi col servizio militare, li lascia dire e urlare impunemente. E non saremo certo noi a invocare le repressioni di tipo austriaco. Ma, per venire al nodo della questione, osserviamo che tutta l’attuale agitazione dei tedeschi contro la leva militare è una campagna di autentica ed insincera demagogia, destinata solo a giustificare i dirigenti del Verband per le illusioni da essi seminate nella popolazione. Noi comprendiamo come per la propaganda irredentistica ogni mezzo sia buono e intendiamo le ragioni per cui i tedeschi non possono, oggi, amare l’Italia. Ma nutrire, allo stato degli atti, nella popolazione la illusoria speranza che le proteste antigovernative possano assicurare ad essa l’esenzione dal servizio militare, è un atto di patente mala fede ed è un pubblico inganno. Infatti dopo le esplicite dichiarazioni del governo, dopo l’atteggiamento di tutti i circoli competenti, l’estensione alle nuove provincie della legge militare italiana è da considerarsi come un fatto matematicamente inevitabile. Solo un politicante in mala fede può far credere che l’agitazione politica, e forse anche un’azione più energica possa mutare la situazione. Politica sterile e atta solo a provocare un rincrudimento della lotta nazionale è dunque quella di cui i sindaci si sono resi corresponsabili. Di fronte al fatto potenzialmente compiuto, la tattica giusta e onesta sarebbe stata quella di influire lealmente sul governo per ottenere quelle agevolazioni ed esenzioni locali che le circostanze avessero suggerito. Su questo campo si mossero i deputati trentini, domandando anzi tutto la esenzione temporanea per la zona devastata, esenzione a cui purtroppo il governo non accede, poi la concessione del servizio ridotto per casi determinati, ed altri favori la cui utilità potrà essere riconosciuta all’atto della chiamata alle armi. Era questo un campo sul quale gli atesini avrebbero potuto trovare una proficua e sincera collaborazione nell’interesse di tutta la popolazione. Invece i politicanti tedeschi chiudendo gli occhi e gli orecchi alla realtà delle cose, inferocendosi nel loro furore antitrentino si chiudono in una stolta isolazione e preferiscono una politica clamorosa e provocatoria sul tipo del più vuoto nazionalismo. E si noti bene che avevano fama di abili politici realistici! Con quale prosopopea e con quale buona fede essi potranno poi presentarsi al governo per chiedere favori, denari, privilegi, è cosa che preferiamo lasciar giudicare ai loro elettori ben pensanti. Noi, che nessuno può accusare di sciovinismo nazionalistico o di odio partigiano contro i tedeschi, abbiamo voluto dire una franca parola per lumeggiare le aberrazioni di una politica che a lungo andare non porterà altro che danno agli stessi tedeschi. (n.d.r.) 