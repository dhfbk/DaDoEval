Il dr. Ebenhoch, capitano provinciale dell’Austria superiore e membro influente del centro, in un articolo pubblicato sulla Reichspost afferma che compito speciale della nuova camera e specialmente dei partiti cristiani sarà quello di riporre sul tappeto l’assicurazione operaia. Il Belgio e la Germania in fatto di legislazione sociale sono all’avanguardia di tutti gli stati europei. L’Austria, benché abbia in tal riguardo fatto qualche cosa, pure deve prestarsi nell’avvenire molto di più, per poter sostenere l’arringo con quelle due nazioni progredite dove tutto il lavoro compiuto è frutto diretto dell’operosità e dell’appoggio dei cattolici. Le uniche leggi importanti esistenti in Austria nel campo sociale si limitano alla legge sull’assicurazione degli ammalati del 30 marzo 1888 a cui va annessa la novella del 2 aprile 1888 e la legge sull’assicurazione degli operai contro gli infortuni del 1887. Nell’Austria manca affatto la legge sull’assicurazione contro l’invalidità e la vecchiaia che nell’impero germanico fu approvata già nel giugno 1889 e fu poi sostituita nel luglio dell’anno testé decorso con la legge sull’assicurazione degli invalidi. Ma di altre riforme importantissime non esiste da noi neppur l’idea. Nulla difatti si è lavorato per l’assicurazione dei lavoratori rurali, e nulla per l’assicurazione delle vedove, degli orfani e dei senza lavoro. La nuova camera ha dunque dinnanzi a sé un programma vasto e complesso da eseguire e da essa si esigerà assai più, poiché avrà l’impronta di una vera casa del popolo con un carattere prevalentemente agrario. Sarà appunto questa circostanza che costringerà i deputati a battere la via della legislazione sociale. Dal punto di vista agrario si rende assolutamente necessario inanzitutto l’assicurazione dei lavoratori rurali. L’ordinanza per regolare la posizione economica dei famigli è insufficiente per i nostri tempi, pur astraendo dal fatto che solo una parte dei lavoratori rurali è compresa sotto la denominazione di famigli. L’on. Ebenhoch crede che l’assicurazione dei lavoratori rurali sia l’unico mezzo per combattere il sempre crescente inurbamento, che, privando degli elementi più robusti ed adatti l’agricoltura, espone questa a un continuo deperimento. La futura legge dovrà però essere estesa anche a quella parte del ceto agricolo, la quale è ad un tempo padrona e lavoratrice dei propri terreni. La questione agraria formerà per forza di cose uno dei più importanti oggetti di discussione della nuova camera. Essa riguarda la classe più necessaria all’esistenza dello Stato; dal suo benessere dipende la fortuna dell’industria e dell’artigiano. Il risanamento del ceto agricolo deve dunque essere lo scopo precipuo del parlamento futuro. Si dovrà per conseguenza promuovere lo sviluppo dei consorzi, abbandonare le grette vie fiscali e inaugurare una politica ispirata a sensi umanitari. Per levare il rincaro sulla carne si rende necessario di favorire maggiormente l’allevamento del bestiame e mettere a disposizione di esso i pascoli alpini e i territori riservati alla caccia. Soltanto la soluzione di queste questioni potrà distruggere il malcontento e l’esacerbazione delle masse agricole. L’assicurazione dei lavoratori rurali non dovrà però gravare sui possidenti, che non sono in grado di assoggettarsi a tale obbligo. Se l’assicurazione vuole raggiungere il suo scopo, lo Stato dovrà sopportare in parte i pesi. Che cosa non fa e non ha fatto per l’industria? È il suo dovere. Ma anche i contadini potranno esigere che si faccia qualche cosa in loro favore. I trattati di commercio sono conchiusi tutti a loro danno, i moderni mezzi di congiunzione creano loro dei concorrenti invincibili, l’industria strappa loro e rincara la mano d’opera, il commercio intermedio li deruba dei frutti acquistati onestamente col lavoro, le intemperie delle stagioni colpiscono essi in prima linea ecc. Si provveda dunque almeno in parte alle necessità impellenti dell’agricoltura, Ma in pari tempo si dovrà pur attendere allo sviluppo dell’assicurazione operaia. Con l’introduzione del suffragio universale i socialisti sono privi di un potentissimo mezzo d’agitazione. Un altro non meno importante e non meno efficace sarà loro strappato di mano, liberando l’operaio dalla preoccupazione per l’incerto futuro. Una politica avveduta dovrà anche prender dei provvedimenti a favore delle vedove e dei pupilli e dare una soddisfacente soluzione dell’assicurazione dei salari di lavoro. Sull’assicurazione operaia fu parlato, discusso e scritto da insigni economisti, ma pochi tentativi finora furono fatti. E, se il Governo non avrà il coraggio di presentare un relativo progetto dovranno i partiti cristiani riuniti prendersi a cuore la effettuazione della questione. Già uomini capaci di farlo non mancano nel campo conservatore, né in quello cristiano-sociale. L’inaugurazione di una vera politica sociale, oltre che soddisfare ai postulati dei deboli della società, avrà per effetto di porre momentaneamente una tregua alle questioni nazionali. 