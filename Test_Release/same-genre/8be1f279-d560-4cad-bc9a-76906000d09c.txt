Il ministro di Stato belga Van Cauwelaert , capo della deputazione cattolica fiamminga, pubblicando nella rivista Dietsche Warande en Belfort un commento sulla situazione politica, loda lo Spaak per aver costituito rapidamente il gabinetto senza trattare coi diversi gruppi politici e insiste perché altre modificazioni vengano introdotte nel costume parlamentare. Un ministero appena costituito non dovrebbe chiedere la «fiducia» alla Camera, la quale non l’ha potuto ancora giudicare all’opera. In genere, del voto di fiducia s’è fatto troppo abuso; converrebbe limitarlo a date occasioni importanti. Ma ecco il suo giudizio sui socialisti e sui cattolici belgi. «Spaak ha dietro di sé l’appoggio di un partito numeroso e fortemente organizzato ed è un fatto ch’egli ha sostituito il Vandervelde nella direzione del partito socialista. Questo partito del resto ha detto addio alle concezioni marxiste rivoluzionarie e s’è affermato come partito di governo. Sotto la direzione di Spaak il partito socialista diventa un gruppo politico che tenderà i suoi tentacoli fin dentro il partito liberale e forse anche tra i ranghi cattolici. Se il partito cattolico si vede sfuggire di mano la missione di dirigere il paese, non ha che da prendersela colle sue scissioni intestine e colla fiacchezza dei suoi interventi». Nell’antica città libera di Francoforte sul Meno fino al 1872 non esistevano che scuole confessionali, cioè scuole cattoliche per i cattolici, protestanti per i protestanti, ebree per gli ebrei. Dopo il 1872 il Comune, pur conservando confessionali le antiche scuole, creò delle scuole comunali aperte a tutti. I cattolici però con grandi sacrifici di danaro riuscirono a mantenere le proprie. Ma ecco che dopo l’avvento del nazionalsocialismo cominciarono i guai. Il primo passo fu la proibizione ai sacerdoti d’insegnare il catechismo, il quale insegnamento venne invece affidato ai maestri. Ma ora si teme addirittura il colpo d’ascia, lo stroncamento cioè della scuola confessionale. Il 24 maggio infatti venne indetto in un salone della città un «plebiscito» dei padri di famiglia. I genitori convocati ad uno ad uno trovarono il salone occupato da funzionari del partito nazista, da squadristi in divisa e da «gioventù hitleriana» militarmente inquadrata. Il presidente parlò brevemente in tono concitato, affermando che la scuola comune rappresenta la «solidarietà nazionale» cioè la «comunità di popolo», come si dice nel gergo ufficiale, mentre la scuola cattolica o protestante significa la divisione, la discordia, il disfacimento del popolo. Applausi violenti coronarono ogni periodo. Poi finalmente venne la perorazione: Chi vorrà spezzare l’unità del popolo, chi vorrà tradire la solidarietà della nazione? Coloro che non sono per la comunità del popolo, salgano sul podio, concluse il presidente. Due padri di famiglia, tra un baccano indiavolato, in cui si distinguevano titoli come «eunuchi, traditori» ed altre minacce, ebbero il coraggio di attraversare la sala, montare sul palco e fare, tra i fischi, la seguente dichiarazione: «Noi siamo per la comunità popolare, ma non per la scuola comune. Rimaniamo fedeli alla scuola cattolica». Allora il presidente invitò i due coraggiosi ad abbandonare la sala, e quando sulla porta altri due si associarono ai primi, il presidente fece mettere a verbale che tutti i genitori cattolici, meno quattro, avevano votato per la scuola comune! Il plebiscito era fatto. Riferendosi a siffatti metodi e ad un plebiscito così limpido e libero, il vescovo di Limburgo mons. Hilfrich scrisse una lettera di protesta al ministro dell’educazione nazionale. «Protesto, egli scriveva, contro il rifiuto di lasciare ai genitori il modo di manifestare liberamente e senza pressioni la propria volontà circa la scuola e protesto contro il metodo finora usato. Me ne appello al concordato che garantisce il mantenimento delle scuole confessionali e la facoltà di aprirne delle nuove … I genitori cattolici sono preoccupati e pieni di angoscia per l’educazione religiosa dei loro figli. Essi constatano che i diritti, loro derivanti dalla legge naturale, non sono più protetti dalla legge. Essi temono a ragione che il disprezzo della vera libertà di coscienza metta in pericolo l’educazione cattolica dei loro figliuoli. Ecco ch’essi vengono costretti a inviare i figliuoli alle scuole pubbliche senza la minima garanzia per i loro sentimenti religiosi. … I genitori saranno sempre pronti a inculcare ai loro figli l’amore alla patria, fino al sacrificio della vita. Questo spirito patriottico è meglio ancorato nelle ragioni soprannaturali che in altri motivi di razza e di solidarietà umana …». La franca ed apostolica parola del vescovo verrà naturalmente «archiviata», senza portare momentaneamente alcun effetto. Leggiamo nei giornali belgi il resoconto d’una riunione in contraddittorio di miliziani rossi, tornati dalla Spagna. La riunione di Namur era convocata da trotzkisti, anarchici e disillusi, insomma dall’opposizione rivoluzionaria contro il regime socialista, comunista e radicale che ora domina a Barcellona; nell’uditorio prevalevano i comunisti. I due primi oratori sono miliziani ritornati dal fronte che narrano con semplici parole la loro odissea: ingaggio e belle promesse, la caserma rossa di Perpignano, i resti di preti, religiosi e altri «fascisti» bruciati a Figueras, il fronte, la ferita, le difficoltà del rimpatrio e l’abbandono nella miseria col 60, 80 e 100 per cento d’invalidità. Un terzo miliziano se la prende coi contraddittori preannunziati che sono Chavée e Bourotte e grida loro: «imboscati»! Chavée, che è avvocato, prende la parola e cerca di elevare il tono del dibattito. «Fino ad ora, egli dice, non si è parlato che di noi, ma nulla dell’ideale». «Io sono andato a battermi per un ideale. Costoro invece, se avessero ottenuto del danaro, non avrebbero fiatato. Bisogna congratularsi colla loro sincerità». Sostiene infine che non vi furono delle atrocità nella Spagna governativa. «Sono partito per la Spagna, quando ho visto che gli stranieri massacravano gli spagnuoli». È poi la volta di Oscar Degrève, un anarchico, che attacca di fronte i comunisti, accusandoli di aver ucciso il suo capo, l’anarchico Durutti . Bourotte interrompe: «Siete stati voi ad assassinarlo». Degrève: «Noi? Io ero della polizia segreta, ma non ho un solo delitto sulla coscienza. Noi eravamo degli idealisti ed erano invece i comunisti che massacravano i nostri uomini. Ci mandavano all’assalto con dei bastoni. Poi abbreviavano i tiri di sbarramento per colpirci nella schiena, invece che tirare sul nemico. Ferito gravemente, non fui salvato dal massacro dei comunisti che grazie al console di Francia … La fraternità per i comunisti? Guardate a quello che fanno in Russia e in Spagna, guardate come trattano i loro feriti nel Belgio! Voi rimproverate a costoro d’aver militato per del denaro, ma il vostro crimine è ben maggiore. Voi avete abusato di codesta povera gente e infarcito il cranio di disoccupati e operai ignoranti per mandarli alla morte». Bourotte, capitano reclutatore, dichiara di non voler spendere nemmeno una parola sulla Spagna, ove ancora si combatte; ma citandoli e caratterizzandoli personalmente uno ad uno cerca di dimostrare che codesti «disertori» non hanno combattuto per un ideale, ma per il denaro. Termina con un’esaltazione delle milizie rosse e col grido fatidico: «No pasaran!». Incidentalmente il Bourotte accenna ad un frate francescano presente, il quale domanda la parola e dice: «La teoria marxista è essenzialmente materialista: là non vi è posto per un ideale. I fascisti massacrano? Ma chi ha ucciso 500 francescani in Spagna? Se un uomo laggiù dovette insorgere, fu perché voi, agli ordini di Mosca, avete scalzato ogni autorità, la libertà, l’individuo, la famiglia, la religione, lo Stato … Fino a tanto che voi sopprimerete la religione, voi toglierete ogni freno alle passioni umane. Voi ci tendete la mano ora, ma, pigliato il governo, ci trattereste ben diversamente. Noi invece vogliamo il bene per tutti, anche il vostro, signor Bourotte, perché vi considero un amico e se un giorno voi o i vostri amici mi dovessero uccidere, vi perdonerei in anticipo». «Ecco il vero comunismo» interrompe un astante. Il comizio termina in un chiasso assordante, perché i comunisti non vogliono che riprenda la parola il convocatore. Se fosse veramente possibile di ascoltare quello che si dice nelle retrovie, quante cose non si comprenderebbero meglio e forse, quante altre si accomoderebbero! In seno alla commissione internazionale di Ginevra contro gli stupefacenti è stato amaramente deplorato che l’occupazione della Manciuria, dello Jehol e della parte settentrionale della Cina da parte del Giappone favorisca la diffusione dell’oppio. Il governo di Nanchino era riuscito a sopprimere l’uso dell’oppio, la cui vendita era assolutamente proibita, se non su ricetta medica. Ora invece da lungo tempo oramai la vendita dell’oppio è permessa in Manciuria e nello Jehol e a mano a mano che procedono le truppe giapponesi, ritornano sul mercato anche le droghe perniciose. Il delegato americano confermando in argomento le accuse del rappresentante cinese, riferì, ad esempio, che, secondo le autorità sanitarie di Charbin, nei sette mesi dal gennaio al luglio 1937 di 1793 persone raccolte morte nelle vie della città 1485 erano decedute per l’uso del narcotico. A Moukden le statistiche per il mese di novembre 1937 danno 67 casi mortali dovuti all’uso delle droghe. In ottobre dello stesso anno il consumo dell’oppio fra i giapponesi della Manciuria era talmente aumentato che l’ospedale di Moukden, creato per queste cure, non poteva più accogliere che i giapponesi e doveva rifiutare i malati cinesi. Nella parte della Cina controllata dall’esercito giapponese – ha concluso l’americano – la situazione è grandemente peggiorata. Per rispondere a tali accuse l’ambasciata giapponese a Bruxelles ha diramato ai giornali una comunicazione nella quale dice che il Giappone è anch’esso contrario all’uso dell’oppio, ma sapendo che codesto è un vizio che non si può assolutamente estirpare, invece di ricorrere a proibizioni impossibili ad applicarsi ne frena e regola l’uso, tentando di limitarne gli abusi. Nessuna smentita però fu data finora alle accuse concrete che più sopra abbiamo citato. Lo spirito pacifico della Chiesa ha presieduto alla conclusione della pace del Chaco fra la Bolivia e il Paraguay . A Buenos Ayres, sulla piazza del Congresso, mons. De Andrea ha parlato della carità di Cristo e della fraternità dei popoli a 17 mila operai cattolici e rivolgendosi direttamente ai ministri della Bolivia e del Paraguay che assistevano alla cerimonia, li ha esortati a dimenticare ogni ragione di conflitto e a cancellare tutti gli odi, onde permettere la ristaurazione della pace in tutta l’America. Allora il ministro degli esteri del Paraguay s’è levato per assicurare che aderiva di cuore all’appello episcopale e altrettanto ha fatto il rappresentante della Bolivia. Poi entrambi si sono accostati e si sono stretti la mano fra gli applausi della folla. Dal 25 al 31 luglio si avrà in Rouen la XXX sessione della Settimana sociale francese coll’argomento «Les libertés dans la vie sociale». Ecco alcune delle importantissime lezioni: Crisi attuale delle libertà; la libertà della persona umana; la parte immutabile e variabile nel regime delle libertà; come la dottrina e la vita soprannaturale della Chiesa creino un clima favorevole all’esercizio ordinato delle libertà nella vita sociale; libertà degli Stati e bene comune internazionale; garanzie delle libertà nella città; libertà della Chiesa; libertà famigliari; l’espressione pubblica delle opinioni; regime della stampa; il sindacato libero nella professione organizzata; libertà economica, autarchia, organizzazione. L’anticlericalismo cecoslovacco nell’immediato dopoguerra non ha certo facilitato il cammino alla repubblica. È noto che Masaryk e Benes compresero ben presto il pericolo e non esitarono a provvedervi facendo appello ai cattolici che fornirono in mons. Schramek il ministro dell’unificazione nazionale. Il male tuttavia (e parliamo dal punto di vista unitario) non fu del tutto riparabile. Lo si vede ora nei rapporti cogli slovacchi. Malgrado l’accordo di Pittsburg che prevedeva l’autonomia per gli slovacchi, i loro deputati in maggioranza avevano finito col votare nel 1921 alla Camera di Praga lo statuto unitario della nuova repubblica. Ma quando il governo ceco specialmente sul terreno scolastico cominciò ad attuare un programma di penetrazione massonica, in Slovacchia si organizzò la resistenza sul terreno religioso. Da questa la reazione passò al campo politico galvanizzando l’autonomia del partito popolare di mons. Hlinka. Fu tale minaccia che indusse i dirigenti cechi a mutar tattica in confronto dei cattolici e della Chiesa. Ma troppo tardi, perché nel frattempo l’autonomismo s’era creata una piattaforma propria, alimentata da proprie tendenze. E queste ora – unicuique suum – giungono a stendere la mano a quel henleinismo, ove il sentimento religioso, in nome del quale si insorse, non trova certo le maggiori comprensioni e garanzie. Non pochi fra i lettori di questa rubrica ricorderanno ancora il clima di ottimismo e di fede idealistica in cui viveva il mondo negli ultimi anni prima della guerra europea. L’espressione più immaginosa del senso utopistico, in cui si cullava l’umanità, fu il progetto dello scultore americano Andersen , di costruire una città internazionale, nella quale si raccogliessero in permanenza i rappresentanti più illustri delle scienze, delle arti, delle religioni, degli affari. Araldo di questa «città futura» fu in Francia Paul Adam , il quale in una conferenza tenuta alla Sorbona il 6 dicembre 1913, sotto la presidenza di Emilio Boutroux , illustrò gli scopi della nuovissima fondazione. Vi sono delle epoche, egli disse, in cui l’umanità è sopita, delle altre invece in cui essa ha la febbre creativa del progresso. Dalla rivoluzione francese in qua viviamo in un periodo di grandi invenzioni e progressioni. Un ammiraglio di Annibale, che si fosse assopito ai suoi tempi per risvegliarsi ai tempi di Luigi XIV, avrebbe potuto ancora governare la nave capitana del Re Sole, tanto pochi erano stati i progressi della scienza nei molti secoli scorsi; ma Nelson non sarebbe stato capace di guidare un incrociatore moderno, tante furono le invenzioni meccaniche trovate nei cinquant’anni precedenti. Questo slancio è dovuto ai contatti, agli scambi, alla cooperazione internazionale dei dotti e delle élites; dall’Enciclopedia in qua. Ora, per alimentare un’atmosfera di così alta tensione, bisogna rendere permanente tale cooperazione in una città mondiale. Dalla «torre del progresso», centro di questa città, si lanceranno al mondo i messaggi di pace, di giustizia, di fratellanza, collo scopo di «prolungare più ch’è possibile l’èra creatrice che ci colma di beni spirituali e d’una vita intensa». Il progetto è scomparso nell’abisso della guerra più spaventosa della storia, scoppiata sei mesi dopo! Mancava nel piano di questa progressione umana Iddio, mancava la carità di Cristo. Solo il progresso interiore può fecondare quello meccanico. Nel codice vaticano lat. 1570, che è un Virgilio dell’epoca carolingia, l’ammanuense, il monaco Rahingius, ha lasciato detto nell’epilogo di aver raccolte tutte le forze per scriverlo, nonostante le sue occupazioni, onde consacrarlo «Deo et sancto Petro … per multa curricula temporum propter exercitium degentium puerorum laudemque Dei». Ecco le inesauribili fonti del progresso: il culto di Dio e la carità del prossimo. 