L’assalto dell’anticlericalismo spagnolo contro la Chiesa continua con veemenza. L’avvenire prossimo si presenta oscuro. Canalejas si lascia trascinare dagli elementi più radicali e rivoluzionari. Il discorso che fece ieri il socialista Iglesias alla Camera, e che stupì tutto il paese per la sua violenza, mostra dove vorrebbero giungere costoro. La parte più sana del paese è allarmatissima. La stampa fa dei commenti acri e prevede rovine sempre peggiori. La Lectura Dominical, la più importante rivista settimanale di Madrid (conta quarantamila abbonati) giudica severamente il contegno del governo, accusandolo di incoerenza. Dopo aver tratteggiato lo stato della questione, che chiama nuovo ingiusto inconveniente e antipatriottico conato di persecuzione del signor Canalejas, giudica che la condotta del Governo in questa faccenda non può essere né più scorretta né più assurda. Scorretta, cioè contraria alle norme della correttezza diplomatica, per aver turbato lo statu quo in materie che formano oggetto di trattative in corso; assurda perché mostra di essere sorpreso dalle giuste proteste della S. Sede, che sono state logicamente motivate dalla sua condotta. E soggiunge: Il Governo teneva due vie da seguire: o quella della tradizione spagnola di concordare cioè con la S. Sede tutti gli affari misti, di cui credeva opportuno occuparsi; ovvero quella giacobina di legiferare tanto nello spirituale quanto nel temporale da sé solo. La prima via sarebbe stata giusta, la seconda iniqua; ma tutte due avrebbero risposto ad una dottrina, ed avrebbero almeno rappresentato un procedimento leale. Invece il governo ha cercato seguire una via doppia: la cattolica o spagnola, e la cesarista o giacobina. Proclamare ad alta voce che crede di poter disporre come più gli piace sul temporale e l’eterno; minacciare pubblicamente che se la S. Sede non consente in ciò che pretende, egli basterà a sé stesso per fare ciò che gli piace per suo conto e rischio; porre in pratica questa teoria col Decreto Reale, e nel contempo negoziare con Sua Santità per conseguire la riduzione degli Ordini Religiosi. In queste condizioni non è realmente un patto che si propone, ma si cerca di imporre alla S. Sede che essa stessa sacrifichi gli Ordini Religiosi in Ispagna, ovvero che essa interponga la sua autorità per frenare i cattolici spagnuoli nella difesa che possono fare degli Istituti Religiosi. Supponiamo che la S. Sede continui le trattative e che si giunga ad un accordo per cui sia ridotto il numero degli Ordini religiosi. Certamente il Papa non consentirebbe in ciò pel desiderio di ridurre i detti Ordini, ma per conservare quelli che rimarranno. Quali garanzie però avrebb’egli per ritenere che il Governo rispetterà codesto patto nella parte favorevole alla Chiesa? Allora il Governo metterà fuori l’altra sua teoria, della sovranità dello Stato e della sua intangibilità, e – in virtù di essa – ora con una legge sulle associazioni, ora con un Decreto reale renderà nullo di fatto l’accordo. È serio ciò? L’articolista prosegue rilevando che al Governo non importa il maggiore o minor numero degli Ordini Religiosi, ma col combatterli egli intende rimuovere un grande ostacolo alla scristianizzazione della Spagna. L’assurdo del contegno governativo è che nei suoi propositi settari intende associarsi la S. Sede. «Se il signor Canalejas crede che le sue idee o compromessi politici o settari lo obbligano ad agire in tal modo; ma che allora lo faccia da solo: qui siamo noi cattolici spagnuoli decisi ad impedirglielo per quanto possiamo». L’Osservatore Romano, a sua volta, così commenta il violento discorso di Iglesias: «Il sommario resoconto del grave incidente sollevato dalle parole inqualificabili del deputato Iglesias è talmente eloquente per sé stesso da render superflua qualsiasi parola di commento. Non possiamo tuttavia lasciare senza una breve notizia il rimprovero mosso dal presidente del Consiglio al deputato socialista rinfacciandogli di aver tenuto discorsi analoghi a quello di ieri, anche fuori dal Parlamento. Il signor Canalejas conosceva dunque bene chi si fosse e quanto valesse il deputato Iglesias, quali fossero le sue idee e le sue tendenze, quale il radicalismo delle sue aspirazioni e la rettitudine della sua coscienza, anche prima che egli pronunziasse quelle parole che hanno giustificatamene sollevato l’indignazione di tutta la Camera. Come va dunque che egli consigliere della Corona e capo del Governo non ha sdegnato, non ha avuto ribrezzo di mostrarsi pubblicamente a braccetto con lui e con i suoi degni compagni, quasi che andasse con essi perfettamente d’accordo e dividesse le loro idee e le loro aspirazioni? E dopo ciò è lecito domandare dove si intende arrivare con questa condotta e in quale abisso si intenda condurre la Spagna. Il dubbio del resto non è più possibile dopo che si è visto lo stesso Governo presentare alla Camera un progetto di legge per l’abolizione del giuramento, facendo così quello che non si era mai pensato di fare anche durante il periodo rivoluzionario, ciò che non si è fatto e non si fa negli stessi Stati di cui ora si cerca di imitare le funeste imprese giacobine. Né potrebbe essere diversamente! La guerra contro la Chiesa e la religione non può mai andare disgiunta dall’eccitamento all’anarchia ed al delitto; ogni offesa arrecata all’altare nasconde sempre e dovunque un’insidia contro il trono e contro il principio d’autorità». 