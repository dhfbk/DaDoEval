Il m. rev. don Giovanni Corsini, lasciando dopo molti anni l’ufficio di rettore dell’Istituto magistrale femminile di Trento, dedica questo suo lavoro come egli stesso dichiara – con squisita modestia – alle «egregie giovani maestre» che ebbe quali discepole perché in esso possano trovare un aiuto, un alleviamento delle loro fatiche. È un lavoro, come si può osservare anche a prima vista opportunissimo, che sarà senza dubbio di grande giovamento non solo ai maestri ma a tutte le persone colte. Lodevolissima è specialmente la scelta accurata e sapiente, condotta con criteri di pratica utilità dei vocaboli. Una cosa nuova e che accresce il pregio del prontuario è l’esatta corrispondenza italiana di molti vocaboli di uccelli, pesci, piante che non di rado mettono in imbarazzo anche persone d’eletta coltura. La spiegazione di tutte le parole è fatta poi accuratamente con termini precisi ed utilissimi raffronti, la pronuncia è indicata con segni ed accenti semplici ed opportuni. L’autore s’è servito nella compilazione della sua opera dei migliori lessici italiani e dei pochi lavori trentini in materia. A questo lavoro diligente ed utilissimo che costituisce un contributo tutt’altro che trascurabile alla lessicologia trentina, auguriamo la meritata pronta ed ampia diffusione. A.D. 