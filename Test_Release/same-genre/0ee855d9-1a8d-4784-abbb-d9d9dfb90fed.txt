Caro Presidente, ho esaminato a suo tempo la relazione che Ella mi ha trasmesso, relativa alla situazione creatasi nella zona B del Territorio libero di Trieste. Il Ministero degli Affari Esteri, che era già a conoscenza della relazione medesima, mi conferma che le notizie fornite dal Cln, e particolarmente quelle che segnalando l’arbitrarietà dei procedimenti per il rinnovo delle carte d’identità facevano temer che si volesse deliberatamente alterare l’equilibrio etnico della zona B, hanno formato oggetto di un intervento del nostro rappresentante diplomatico a Belgrado. Un’azione parallela è stata nel contempo svolta dal nostro ambasciatore a Washington allo scopo di interessare il Dipartimento di Stato Americano. Il Ministro degli Affari Esteri di Jugoslavia ha confermato che effettivamente nella zona B erano stati mutati alcuni cognomi per riparare a «noti provvedimenti fascisti in materia». Il Ministero degli Affari Esteri jugoslavo ha però fornito assicurazioni verbali al nostro Ministro che erano state impartite istruzioni alle autorità locali perché gli attuali cognomi fossero conservati a coloro che si erano lamentati. Sempre secondo la versione jugoslava i casi non ascenderebbero inoltre a più di 20 o 30. Desidero assicurarLa che i competenti organi seguono da vicino lo sviluppo degli avvenimenti e continueranno a tenermi personalmente informato. Cordiali e devoti saluti. 