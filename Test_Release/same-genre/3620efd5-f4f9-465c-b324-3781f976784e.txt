Abbiamo affermato nel Consiglio, in contraddittorio coll’ex maggioranza democratica, e sulla stampa, polemizzando coll’Alto Adige, che per i consiglieri della maggioranza dopo il risultato delle ultime elezioni suppletorie, non vi erano che due vie da percorrere: o tener conto della opinione della maggioranza degli elettori, e quindi collaborare colla minoranza in modo particolare per l’attuazione della riforma elettorale, o dimettere il proprio mandato, sottoponendo di nuovo l’azione, le idee ed il programma proprio alla prova del suffragio . Fuori di questa via non v’era una uscita, dignitosa, corretta, leale. Il rifiutare semplicemente di esercitare le funzioni del proprio mandato, pur mantenendolo, l’impedire alla minoranza l’esercizio del proprio, ostruzionando l’attività del Consiglio, il provocare l’intervento del Governo innsbruckese, equivaleva non solo a compiere un’azione politica che altra volta gli stessi che la fecero chiamarono indegna, ma anche ad usare violenza contro la minoranza e gli elettori che l’avevano mandata in Comune. Questo abbiamo affermato a chiare note, e con quella crudezza di linguaggio ch’era provocata dal contegno insidioso e sleale dei nostri avversari. La nostra affermazione rimane dimostrata dall’evidenza dei fatti, dal corso di tutta la crisi, dalle impacciate dichiarazioni stesse della maggioranza discorde, membri cospicui della quale non condivisero affatto i criteri da essa seguiti e da noi combattuti. L’Alto Adige invero non è ancora persuaso; né noi abbiamo avuto per un momento solo l’ingenuità di attendercelo. Credevamo tuttavia che il diuturno raccoglimento che precedette la concentrazione liberale e il relativo sondaggio dell’opinione pubblica avessero informato «L’Alto Adige» di quella che, in tale proposito, è voce comune, consigliandoli di non riesumare certe pagine ingloriose del suo partito. Noi stessi col nostro lungo silenzio che rasentò il disinteressamento, gli demmo agio di calcare piano piano l’incomodo passato nel sepolcreto dell’oblio, e d’inaugurare la vita nuova. Il contegno dell’ex-maggioranza Non lo volle e, quale avvisaglia della campagna elettorale, muove ora all’attacco contro di noi, pigliando l’abbrivio dal contegno dell’ex maggioranza democratica: Voi – dice – quando accusate la maggioranza di provocare lo scioglimento, per scuotersi di dosso la minoranza, ne avete falsati gli intendimenti. Davvero? Ma in tal caso dovrebbero esser venute meno le regole della logica; poiché, secondo queste, noi abbiamo ragionato così: la maggioranza vuole lo scioglimento a) o perché colle dimissioni teme di trovarsi nelle nuove elezioni in posizione inferiore a quella della minoranza; b) o perché innanzi tutto tende a buttar fuori la minoranza. Per tutte le altre ipotesi servivano benissimo le dimissioni. Noi inclinavamo a ritener vera la seconda parte del dilemma, perché era fresco ancora l’accanimento, con cui e stampa ed organizzazioni avevano contrastato l’entrata di cinque membri della minoranza, pur possedendo di già una maggioranza numerosa di governo, e ci risuonava ancor nell’orecchio il grido: «fuori i clericali!», che fu la parola d’ordine della lotta. Ricordavamo ancora come i moderati, i quali avevano ceduto tre posti ai nostri, fossero stati tacciati di tradimento ed avevamo dinnanzi il modo insidioso col quale la maggioranza trattava la minoranza. Tuttavia, quando «L’Alto Adige» ebbe un accenno alla posizione d’inferiorità in cui si troverebbero i liberali nella nuova elezione, qualora si dimettessero, rimanendo in carica la minoranza, tentammo un ultimo espediente e proponemmo formalmente alla maggioranza che di essa e della minoranza si dimettessero un numero di eguale proporzione, incaricando i rimanenti ad indire subito le elezioni suppletorie e ad evitare così la tutela governativa. Parve dapprima che tale proposta lasciasse la maggioranza indecisa; qualche membro di essa anzi si dichiarò apertamente favorevole, ma poi seppimo indirettamente (ed anche queste maniere sono caratteristiche) che essa persisteva nell’ostruzione passiva. Che ci rimaneva dunque se non confermarci nell’opinione che quello che si voleva anzitutto era l’espulsione della minoranza? Ma ora – c’interrompe qui «L’Alto Adige» – i fatti posteriori sono venuti a dimostrare che le intenzioni che voi ascrivevate alla maggioranza erano false. E questi fatti sarebbero che il partito nazionale liberale ha deciso di presentarsi nelle prossime elezioni generali con una lista ridotta, cioè con nove nomi per corpo, lasciandone complessivamente nove alle minoranze. Ognuno vede però che da questo fatto posteriore, che per il momento non discutiamo, non si può indurre all’intenzione che animò i signori nel provocare lo scioglimento. Ma c’è di più: i termini non sono gli stessi. Nello scioglimento si trattava della maggioranza democratica, nelle prossime candidature si tratta invece del partito nazionale liberale, cioè della fusione delle due frazioni, l’una delle quali aveva di già attuato per suo conto il principio delle minoranze e per questo era stata appunto biasimata dall’altra. Nel partito nazionale liberale concentrato prevarrebbe dunque il criterio dei moderati, il quale, suffragato dall’imperioso verdetto dell’opinione pubblica, s’è imposto anche agli altri. Dunque niente smentite né noi sentiamo il bisogno di correggere le nostre affermazioni passate. In quanto al fatto presente, ecco il nostro parere e le nostre impressioni. L’idea e la proposta Abbiamo letto e riferito sulla fede dell’«Alto Adige» che il partito liberale nazionale nella sua riunione dei 3 gennaio, fra le altre cose, applaudì «all’idea che le minoranze abbiano un’equa rappresentanza». Corse poi voce in città che nella stessa riunione un ex consigliere comunale abbia però soggiunto che il partito liberale dovrebbe riservarsi un certo diritto di placet fra i nomi che le minoranze potrebbero candidare. La proposta non ebbe seguito, ma serve a caratterizzare una sottocorrente del partito a noi ben nota. Si riferì ancora che un altro corifeo, decantata la pace intervenuta tra le frazioni liberali, avesse esclamato che ora non restava se non il nemico comune da combattere, cioè il clericalismo. Tale uscita indusse un signore di parte moderata a ritirare la sua parola di far parte al comitato. L’accenno anticlericale ebbe nella veste ufficiosa de «L’Alto Adige» questa forma: che la concentrazione di tutti i liberali si faceva per affermare la propria idea di partito «di fronte all’avanzata di opposti concetti». Con tutto ciò noi conserviamo il nostro riserbo, osservando solo che non si sapeva su qual base venisse commisurata l’equa rappresentanza delle minoranze. E il I corpo? Si venne intanto a sapere che un gruppo di signori moderati elettori del primo corpo plaudente all’idea dell’equa rappresentanza delle minoranze avesse con formale conchiuso invitato il comitato elettorale del partito a mettersi in relazione con i popolari per intendersi sulla reciprocità e sulle modalità da seguirsi nell’attuazione della rappresentanza delle minoranze. Aspettavamo ancora l’esito di quest’invito formale, quando una bella sera «L’Alto Adige» pubblicò il seguente trafiletto: «Il comitato del partito nazionale liberale ha deliberato definitivamente di presentare per le prossime elezioni comunali una lista di nove nomi per ogni corpo elettorale, lasciando, in omaggio al principio delle minoranze, liberi gli altri tre posti per i rappresentanti degli altri partiti». In esso abbiamo notato subito due cose: primo che non si parla affatto di equa rappresentanza delle minoranze; secondo, che si annunciava una lista liberale di nove nomi per ogni corpo mentre correva e corre pure insistente la voce che il medesimo gruppo moderato non abbia preso per il primo corpo un impegno tale, né simile, anzi che si sia riservata piena libertà di azione, cui intenderebbe di determinare solo dopo compiuto l’atto elettorale negli altri due corpi. La notizia quindi non poteva apparire né definita né esatta. Che fare? Aspettammo ancora in silenzio. A questo punto interviene «L’Alto Adige» il quale ci intima: Noi abbiamo parlato chiaro, perché non fate anche voi le vostre dichiarazioni? Forse che voi, propugnatori della R.P. , volete rendervi colpevoli di quell’ingiustizia che volevate attribuire agli altri, non attuando in pratica il principio delle minoranze? Dov’è la proporzionale? Abbiamo scritto ieri che questa domanda è molto strana. Infatti essa presuppone dichiarazioni impegnative e garanzie del partito nazionale liberale ch’esso non contesterà agli altri partiti, né nella prima elezione né all’eventuale ballottaggio, tre mandati per ogni corpo. E questa promessa, come abbiamo visto, non sussiste. Tanto meno, in quanto da parte socialista venne detto e stampato, senza patir smentita, che prima o poi, si avrebbe una coalizione libero-socialista. In secondo luogo essa si richiama al principio della rappresentanza proporzionale quasi che il partito nazionale liberale, proponendo liste di nove candidati avesse soddisfatto a tale principio. Eppure è evidente ch’esso non trova nella proposta del comitato elettorale liberale alcuna applicazione. Perché precisamente tre, o non due, non quattro, o non cinque? Su quale base il comitato liberale ha potuto ritenere che le eventuali minoranze popolari, socialiste o di altri gruppi economici o professionali venissero in equa proporzione rappresentate, quando fossero loro rilasciati tre, sei o nove posti? Dopo queste constatazioni, «L’Alto Adige» può vedere che la situazione, come la presenta il partito nazionale liberale, è ben lungi dal dimostrare quella chiarezza e quella sincerità, che potrebbero richiedere da parte nostra un’esposizione completa e definita del pensiero e della tattica che seguiremo. Lungi dalla lebbra! Anche la maniera completamente egocentrica che il comitato elettorale liberale volle far sua e l’intenzione evidente di rifuggire da qualsiasi contatto con noi come dai lebbrosi ci dispensano a dovizia da ogni riguardo che non potrebbe essere se non reciproco. Tuttavia per racconsolare subito «L’Alto Adige» e allontanargli lo spettro di una vittoria ch’egli più fortemente teme di quello che noi fortemente speriamo, gli vogliamo dire con semplicità e con brevità come stanno le cose nostre. Che cosa faremo noi? I fiduciari del partito popolare verranno convocati nei prossimi giorni per determinare la tattica da seguirsi nelle prossime elezioni. Non esiste dunque nessun conchiuso e nessuna decisione definitiva, cosa che «L’Alto Adige» non troverà strana, quando pensi che le elezioni comunali non sono per noi questione di partito, le quali ci possono consigliare la concentrazione, la liquidazione o il bucato, che, a quanto si dice, fecero e stanno facendo i liberali. Fin d’ora però siamo d’avviso che il partito popolare terrà fermo al principio della rappresentanza proporzionale e che non assumerà un contegno che sia o possa venire messo in contraddizione con tale programma. Principio che seguiremo tanto più volentieri, quanto è radicata la nostra convinzione, riaffermata altre volte, che la presente situazione del comune di Trento richiede non il monopolio di un partito, ma la collaborazione di tutte le forze sane, le quali siano in grado di risollevare la città da quella gora, in cui l’ha trascinata un’amministrazione disastrosa. 