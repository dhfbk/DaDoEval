Abbiamo visto avvicinarsi in certi istanti lo spettro terribile della guerra e in certe torride serate estive parvero ricomparire sull’orizzonte i cavalieri dell’Apocalisse. La domanda era sulle labbra di tutti, dell’uomo colto e del pastore di pecore che incontravate in alta montagna. E il turbamento era accresciuto dall’accusa aperta e insidiosa dei nostri avversari: voi questa guerra la invocate, la provocate, la volete. Il cristiano sopra ogni altro è preso da tale turbamento contro tale accusa. Donde certe discussioni vecchie e sempre rinascenti fra coloro che considerano il lato idealista della vita. Certamente è proprio del cristiano di resistere fino all’ultimo alla mentalità della guerra e non rassegnarsi a riconoscerla inevitabile, fino a che c’è sempre uno spiraglio di luce e deve agire in questo senso anche nella vita pubblica e specie nei rapporti internazionali. Essa esige tutti i sacrifici, tutti i compromessi personali, famigliari e politici. Questa cosa è il senso cristiano del consorzio umano, quel senso di fratellanza universale, al di sopra della nazione e della politica, che è l’eredità e il patrimonio del cristianesimo. Perciò nella politica internazionale abbiamo seguito una direttiva di ricostruire e consolidare la pace, come massimo bene, come necessario alla nostra vita internazionale. Nelle Conferenze della pace ci siamo dichiarati pronti a ogni sforzo e sacrificio purchè si creassero le basi di accordi pacificatori: a Strasburgo fummo e siamo europeisti, a Lake Succcess universalisti, i primi disposti a riconciliarsi con gli antichi avversari. L’Italia ha agito e agisce sempre per tentare le vie pacifiche, i metodi dell’intesa e della collaborazione. Il Piano Marshall di ricostruzione europea doveva essere un piano comune anche all’Oriente. Solo quando i sovietici rifiutarono il loro concorso e calarono la cortina di ferro, quando colpi come quello di Cecoslovacchia o il blocco di Berlino suonarono l’allarme e il Cominform minacciò di valersi della gigantesca forza militare della Russia, i popoli quasi inermi che avevano smobilitato pensarono ad un patto difensivo: il Patto atlantico, 4 aprile 1949. Patto caratteristico: a tale patto aderirono anche quei partiti operai che nel 1912-1914 avevano preso vicendevole impegno di opporsi ad ogni azione militare. Certo l’illusione di Bebel , di Adler , di Jaures e l’esperienza in confronto al nazismo e al fascismo contribuirono a convincere che la libertà va difesa e che la democrazia inerme soccombe: ma il fatto nuovissimo è che la dittatura bolscevica, armata fino ai denti, non ammette né il disarmo né finora ha dato garanzie di pace concordata entro le NU. Di fronte a ciò laburisti, sindacalisti, socialisti aderiscono al piano comune di difesa. L’Italia ha passato il travaglio delle discussioni e delle decisioni. La neutralità non esiste per ragioni geografiche, strategiche, morali: ma se esistesse per avere una minima probabilità di salvare l’indipendenza, l’Italia dovrebbe spendere tutti i suoi armamenti, tutte le risorse del suo bilancio. Il P.[atto] a.[tlantico] era una necessità; qualche dubbio del senno di poi non ha fondamento, la difesa collettiva era un dovere strategico. «Vae soli»! abbiamo dovuto dire, quando l’attacco contro la Corea esemplificò in forma concreta il pericolo. Oggi il dovere è di fare uno sforzo comune per rafforzare i nostri mezzi di difesa che – anche con il contributo prezioso che ci vanno fornendo gli S.U. – sono ancora deboli e insufficienti . Ancora in estate il Consiglio dei ministri (sui 100 richiesti) concesse 50 miliardi. Oggi stanziamo subito i 50, ma prendiamo impegno per altri 100. A mano a mano che disporremo di altre possibilità e qualora ci si dia una mano, dovremmo perfezionare del tutto il nostro armamento, in modo che – nel quadro degli impegni del P.[atto] a.[tlantico] – possiamo raggiungere una certa sicurezza. Dodici divisioni di cui una corazzata, sono una cosa seria. È possibile difendersi. Bisogna curare il morale, attrezzare l’esercito. Commesse. Modi e garanzie di pagamento per quelle commesse che non sono a nostro carico, ma di altri associati o comuni. Una volta fissate le commesse, ci sarà il problema del prefinanziamento. Noi ci metteremo tutto l’impegno, anche perché sarà lavoro. Tra gli altri provvedimenti riguardanti la sicurezza interna: 1°)aumento forze dei carabinieri e della PS; 2°)organizzazione della difesa civile; 3°)anticipazioni sulla riforma del codice penale per i capitoli che colpiscono il sabotaggio militare ed economico. Lavoro anche questo urgente per le due Camere, lavoro costruttivo che deve garantire la libertà e le istituzioni democratiche, quindi basilare per il progresso sociale. Si sospettò, quando in estate feci un appello a tutti gli uomini di buona volontà per una campagna di solidarietà nazionale (ma abusai della parola crociata) che si rimanesse nel campo delle manifestazioni verbali, per evitare la responsabilità di provvedimenti di governo. Non era vero. Ma, ripeto, le leggi sono morte, le misure di ordine sono inefficaci se non sono circondate dal consenso della maggioranza. Gli organizzatori della difesa, gli esecutori dell’ordine, i sacerdoti della legge hanno bisogno di questo clima solidale. Elevare il senso di comunità e di patria, incoraggiare i timorosi, rinnovare la fede nella libertà e nella civiltà, dar battaglia all’egoismo dei ricchi, al doppio giuoco dei pavidi, al tradimento potenziale di coloro che coltivano in sé la psicologia dei separatisti. Nessun fine tattico riguardante uomini e partiti aveva il mio appello, che si rivolgeva a tutta la comunità democratica e alla nazione. Qualcuno ha trovato in questo appello patriottico qualche cosa di stantio e di superato. È vero, la parola fu abusata ma la patria è una realtà vivente. Ho ricordato il discorso di Sorrento per motivare con la fede il nostro universalismo. Ma lo stesso vale per la patria. Scrive Vito Fornari : «nel concetto e nel sentimento di patria vi è un sentimento riflesso della paternità divina e della fratellanza umana; e ciò che si dice della patria s’intende anche della libertà che è il frutto correlativo. Il concetto vero della libertà si scopre nell’etimologia della parola. Libertà nel senso giuridico è condizione di figlio». Patria e libertà; siamo quindi in pieno cristianesimo, sentito, professato e applicato. Un’altra realtà è l’insidia insurrezionale e dittatoriale del comunismo. Apprezzo ogni generosità di spirito verso taluno e taluni di questo partito (parlo naturalmente dei capi consapevoli e attivi, perché è chiaro che di fronte alla massa inconscia lo sforzo di comprensione non è mai troppo) ed è proprio il caso di ripetere: non mettiamo limiti alla Provvidenza. Ma la esperienza di molti di noi aggiunta alla esperienza ben più grave di altri paesi e alla conoscenza della dottrina e della prassi inculcata, si può dire ormai definitiva. Molti di noi, forse quasi tutti, incoraggiati dalla psicologia del dopoguerra, ci siamo illusi. Ancora oggi, messi di fronte al singolo uomo com’è con le sue virtù e coi suoi difetti, coi suoi sentimenti che nella vita quotidiana lo legano per molti vincoli al costume tradizionale e alla vita nazionale, stentiamo a credere che dietro questa scorza vi sia un nocciolo così diverso, un meditato proposito così tenace, una visione così attaccata e lontana. C’è quasi da pensare al dantesco frate Alberigo che si trova nella bolgia dei traditori, mentre ancora il suo corpo cammina sulla terra: «sappi che tosto che l’anima trade – come fec’io, il corpo suo l’è tolto – da un demonio che poscia mentre che il tempo suo tutto sia volto» . Diremo meno tragicamente e meno medioevalmente che davvero sembra che, appena accolto in sé il principio bolscevico, il neofita diventi un altro e un demone, cioè la passione per il suo partito e per la sua concezione della vita, lo domini tutto e lo faccia un altro . Avete visto il loro atteggiamento di fronte alla patente, inconfutabile aggressione della Corea? In un articolo del giornale degli attivisti, Pietro Secchia è preoccupato di certi compagni che fanno i radicali e gridano: qui non basta raccogliere firme «bisogna passare all’azione, bisogna impedire la fabbricazione e il trasporto delle armi». E Secchia, il maestro, risponde: d’accordo che la minaccia della guerra pone altri compiti, altri doveri derivanti ad ogni comunista; ma – continua argomentando – se non siete capaci oggi di raccogliere le firme, come riuscirete poi a convincere e persuadere i lavoratori, i cittadini a non lavorare per la guerra, a non trasportare, a non fabbricare armi… a sollevarsi contro gli imperialisti e i loro servi? E letteralmente solo se sapremo assolvere al nostro compito di oggi, saremo poi in grado di adempiere a quello di domani. Insidia tattica quella di oggi, ma tenace proposito per l’indomani. Che dobbiamo fare? Creare delle misure interne ed esterne di difesa, stabilire delle sanzioni più precise contro i reati rivolti contro la comunità e la patria; ma soprattutto rinvigorire in tutti coloro che non ospitano oramai tale demone nel petto un senso di solidarietà e di difesa nazionale. Non è vero che se non ci fossero troppi esempi di insensibilità, di opportunismo, per non dire di fellonia da parte di categorie di persone colte o agiate, il male sarebbe facilmente arginabile? L’appello alla solidarietà è l’appello rivolto a tutti, anche ai partiti, ma si estende anche a coloro che per qualsiasi ragione non partecipano alla vita politica. Si tratta, in verità, non solo delle frontiere e dell’indipendenza del nostro paese. Nazionale vuol dire civile, ma quale civiltà? Non abbiamo bisogno di cercare la figura della civiltà altrove, non confondiamo le linee essenziali della civiltà col sistema sociale o economico: in questa civiltà è teoricamente possibile il liberismo come il socialismo, come il sistema misto di controllo pubblico su libere imprese e soprattutto sappiamo che non tutto è bene quello che si ammanta di forme civili. Leggete in Thomas Merton: la montagna delle sette balze , quello che egli scrive su Harem, ch’egli oppone come accusa di Dio contro New York City e vedrete con quale libertà anche gli americani giudicano certe piaghe del sistema, ma siate giusti nel considerare come un grande gesto di storia civile l’offerta americana di trasferire proprie forze al di qua dell’Atlantico per proteggere l’Europa, sede appunto ed erede della civiltà antica e cristiana. Oggi è un gesto, domani sarà un fatto di epopea e io sono lieto che il rappresentante diplomatico d’Italia – nazione di antica tradizione, ma di giovanili esperienze – abbia dato la sua adesione al principio e abbia plaudito con riconoscenza al suo promotore. Noi consideriamo l’intervento americano non solo come un contributo essenziale alla difesa comune, ma anche e forse principalmente nelle sue conseguenze, come un impulso e un appoggio decisivo per tutte le forze che vogliono costruire un’Europa unita. Le difficoltà esecutive sono molte e non si può procedere che per gradi, ma noi ci auguriamo che i rappresentanti degli Stati Uniti abbiano la costanza e l’abilità di superarle e perché è questa una impresa mondiale che merita tutti gli sforzi e i sacrifici che sa compiere un grande popolo per una grande idea. Questo nostro sentimento si eleva al di sopra degli incidenti del giorno. Vi dirò solo che l’affare Dayton è stato facilmente superato, perché nessuno dubita dello spirito di lealtà con il quale abbiamo inteso risolverlo. Devo forse rettificare qui una informazione inviata da un corrispondente da Washington ad un giornale milanese. Non è vero che l’ambasciatore Dunn sia venuto da me perché incaricato dal suo governo di riaffermare l’importanza di una politica positiva da parte italiana verso l’espansione produttiva e il programma di riarmo. È vero, invece, che l’ambasciatore venne pregato da me di interporre i suoi buoni uffici presso la Missione ECA perché si rimediasse all’inammissibile attacco apparso sul New York Times. Il risultato fu raggiunto in larga misura, come ognuno ha potuto giudicare e non solo per la questione della forma ma anche per la questione della sostanza. Vi accenno per rilevare soprattutto l’opera abile e amichevole di Mr. Dunn, né intendo comunque riaprire l’incidente. Non è un mistero per nessuno che la differenza di valutazioni circa la misura degli investimenti compatibili con la stabilità della moneta è un fatto non solo italiano ma mondiale e più particolarmente nord-americano. Basterà ricordare come classico esempio le discussioni tenute colà al tempo della svalutazione della sterlina. Tutte le conclusioni e decisioni sono sempre un compromesso tra le due tendenze. Leggete il testo stesso della convenzione basilare sull’ECA, compresa quella recentissima contro il pericolo dell’inflazione! Che più? Il Consiglio consultivo dell’ECA centrale a Washington approvando l’ultimo programma italiano aveva dato il suo benestare a una politica di investimenti, compresi quelli per il riarmo, però alla esplicita condizione che non abbia ad essere intaccata la stabilità finanziaria, base della stabilità politica. Poiché nel Consiglio ci sono tanto gli esperti dell’ECA come quelli del Tesoro statunitense, si può ben dire che tale formula è la formula sintetica, e se volete, bicipite del governo nord-americano. Non è vero che nel nostro governo il ministro del Bilancio e Tesoro rappresenti in sé due tendenze o funzioni contraddittorie e paralizzanti. Da una parte c’è il Tesoro, dall’altra ci sono tutti i ministri della spesa, che talora prevenuti o stimolati dal Parlamento esercitano la loro pressione spesso concentrica. Appositi Sottocomitati in seno al CIR vagliano le proposte, le coordinano e le ordinano per priorità e ne traggono un programma di governo che, per quanto riguarda i contributi dell’ECA, viene sottoposto anche all’approvazione dell’ECA. È noto che il piano degli investimenti per il 1950-51 prevede una spesa di 1.650 miliardi, pari ad oltre il 21 per cento del reddito nazionale: proporzione mai raggiunta finora. Di questi, 608,6 miliardi sono investimenti diretto dello Stato, 442 miliardi sono investimenti provocati o sollecitati dallo Stato mediante contributi o garanzie e 620 miliardi sono investimenti dei privati. Vi prego di notare che gli investimenti diretti dello Stato erano nel 194849 complessivamente di 456,7 miliardi; nel 1949-50 erano 537,8 e nell’anno in corso sono 608,6; in due esercizi, cioè, si ha un aumento del 33 per cento. Gli investimenti privati col concorso dello Stato sono quadruplicati dal 1948-49. Ora a questo piano originario si aggiunge oltre un centinaio circa di miliardi, di cui 50 per il riarmo e altri che rivedrete in disegni di legge presentati o da presentarsi prossimamente, riguardanti l’IRI e altre industrie e opere agricole e altri ancora le ferrovie. Ove prenderemo i denari necessari? Le entrate fiscali sono in aumento, ma non bastano ai crescenti bisogni; né ora si può accrescerle, quando sono oltre 50 volte quelle dell’anteguerra. Si sta discutendo alla Camera sulla riforma tributaria: il sistema sarà posto su nuove basi più giuste e con una distribuzione che tanga più conto dei deboli e faccia sopportare il peso ai forti. È questa, dunque, una riforma sociale. Non vi darò altre cifre sulle industrie e sull’agricoltura per dimostrare che in Italia si lavora forte e si assorbe, per quanto lentamente, la disoccupazione. Ne parleranno qui e altrove i ministri competenti. So che l’obiezione che rimane è quella della lentezza dell’esecuzione. Ci sono delle lentezze che sono dure a superare. Quelle del corso della legislazione: (quattro mesi per la «Cassa del Mezzogiorno»); quella della procedura di autorizzazione dell’ECA che va e viene da Washington e che abbiamo in parte attenuato con la costituzione di un Comitato misto; quelle infine dell’amministrazione esecutiva, che si fonda sulle leggi di controllo e su un treno di trattazione che va semplificato. Da tre mesi il ministro Pella ha costituito un’apposita Commissione per studiare questa materia. Ma la cosa non è facile, anche perché ad essa va collegato il progetto di riforma amministrativa che sta elaborando Petrilli. Si tratta di uno sforzo di coordinamento e di propulsione provato e riprovato in diverse forme. Del resto ogni coordinamento comporta difetti: diminuita responsabilità del dicastero, ritardi inevitabili nel trattamento collegiale. Due sono gli esperimenti principali in corso: la «Cassa del Mezzogiorno» e le amministrazioni regionali, che innegabilmente per lavori minori di carattere locale spendono più rapidamente e più efficacemente. Comunque è questa una questione tecnica, e se si vuole organizzativa, che solo in minima parte può attuarsi in via di fatto, il più con modificazioni per legge. In quanto alle persone, certo pesa su di noi la fatica di molti anni e io per primo non reputo davvero di essere insostituibile. Ma dubito che il temperamento personale dei ministri giochi in tali questioni di efficienza un ruolo importante, mentre so per esperienza il valore della stabilità di governo. Comunque il nostro sistema parlamentare prevede un modo di mutare o ringiovanire anche il personale del governo, quando ciò fosse utile al paese. In questi giorni avete innanzi a voi concreti provvedimenti d’importanza eccezionale: leggi per la sicurezza esterna ed interna, bilanci per la Giustizia, la Difesa, gli Interni, provvedimenti per le industrie e gli investimenti in genere. Prestito e finanziamenti, riforma tributaria, mozioni di politica estera. Mi auguro su ciascun settore una discussione approfondita e un voto responsabile . 