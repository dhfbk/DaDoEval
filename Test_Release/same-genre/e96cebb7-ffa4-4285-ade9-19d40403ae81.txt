Siamo dunque alla vigilia , e quasi non parrebbe di esserlo! Nessun rumore d’armi che annunzi la grande battaglia, né la scarsa polemica che s’è fatta, per quanto non siano mancati i tentativi di biliosi passatisti, ha potuto crearci attorno l’acre atmosfera delle vecchie fazioni. Perché? Una delle ragioni va cercata senza dubbio nel nuovo sistema elettorale. I partiti non combattono più per l’assoluto dominio, non tendono più le loro forze per l’ostracismo degli avversari. Si sa in antecedenza che tutti o quasi tutti i partiti riusciranno a spuntare con un certo numero di candidati. La lotta avvicina quindi più alla gara che alla mischia. I partiti sentono il bisogno più che di attaccare gli avversari, di svolger entro loro stessi un lavoro di preparazione, di disciplina e di allenamento. E non è questo già un ottimo effetto della proporzionale? Le lotte per il comune di Trento sono di così recente memoria che non abbiamo bisogno di descriverle ancora una volta per rinnovarne nell’animo l’amarezza ed il disgusto. Confrontiamole colla campagna elettorale odierna e concludiamo pure che avevamo ragione, quando già nel 1909 sostenevamo che la R.P. ci avrebbe condotti, mano mano che la sua applicazione divenisse più cosciente e sincera, ad un ambiente più sereno e ad una concezione più oggettiva dei problemi amministrativi. In verità non vogliamo però in tal riguardo illuderci esagerando i sintomi o dimostrandoci troppo dottrinari nell’indicazione delle cause. Sappiamo che la fiacca di questa volta ha origine anche nella novità della cosa. La cittadinanza è sempre stata avvezza a combattere per l’amministrazione dell’uno o dell’altro partito, per l’amministrazione liberale o popolare o socialista e fatica ora ad orientare la propria mentalità verso altre combinazioni. I più si trovano innanzi all’indeterminato, all’ignoto. Di qui un certo stupore, una certa titubanza che si riflette nell’atteggiamento elettorale. Ma oltre queste ragioni naturali ci assicurano che dietro la fiacca odierna si nasconde anche la tendenza catastrofica di chi vorrebbe vedere la R. P. fallire già nel suo primo esperimento. Si va dicendo che sarà impossibile costituire un’amministrazione vitale e che, tant’è, bisognerà finire col commissario governativo e, conseguentemente, col riformare di nuovo il regolamento elettorale in modo da assicurare la maggioranza e la amministrazione ad un partito politico. Ora ai signori catastrofici sottoponiamo queste brevi considerazioni. Secondo noi (e siamo facili profeti) i catastrofici arriveranno, se mai, non alla catastrofe della R. P. ma a quella del loro partito. La proporzionale è stata accolta ad unanimità da tutti i partiti, dopo mesi e mesi di discussione, in cui si sono esaminate tutte le eventualità, tutte le conseguenze. In modo particolare nessuno era in dubbio che la R. P. avrebbe resa impossibile o certo improbabile l’amministrazione di un solo partito politico. In molte città si è stabilito per regolamento che oltre dei consiglieri anche gli assessori venissero eletti colla proporzionale. A Trento i propugnatori della R. P. non hanno voluto insistere su ciò, per non aumentare le obiezioni che si opponevano alla proporzionale in genere. Ma non v’ha dubbio che la conseguenza più logica è più naturale della R. P. sarebbe che i gruppi di ogni lista rappresentata concorressero anche alla costituzione della Giunta. La proporzionale porta dei diritti, ma anche dei nuovi doveri. Troveremo perciò naturale che anzitutto si facesse appello a tutte le liste per una combinazione proporzionale del potere esecutivo. Chi non sa del resto che una tale combinazione corrisponderebbe anche alle ragioni d’esistenza del partito liberale, avvezzo a cercarle più che nel proprio consolidamento interiore, nei rapporti cogli altri partiti e più che mai col partito socialista? Anche per questo quindi riteniamo che tale passo sarà tra i primi che verranno tentati. Non riuscirà? E allora rimarrà da tentare la combinazione se non di tre o quattro, almeno di due liste. Ed eccoci al buio. Il partito socialista ha presentato un programma che non esclude la sua andata al governo. Con quelle proposizioni elastiche si può benissimo mettere assieme un programma minimo che può essere svolto ed attuato assieme a quello d’un altro partito. Una combinazione, la quale avesse per base un dato riordinamento del sistema tributario, che è e sarà la questione più grossa, può facilmente essere costituita col concorso del partito socialista. In Italia, in Francia, nel Belgio, in Svizzera gli esempi si contano a centinaia. Che se il partito socialista rifiutasse assolutamente il suo concorso ad un lavoro positivo e si sottraesse così al suo dovere, si presenteranno altre combinazioni di carattere perfettamente apolitico, come a Milano, a Venezia, a Napoli. In somma le vie che stanno aperte sono parecchie, quando si tenda sul serio al progresso ed al bene della città. Solo il pregiudizio o l’egoismo di fazione può chiuderle o renderle inaccessibili. In tal caso può essere che si arrivi a dare in mano al rappresentante dell’autorità tutoria il pupillo abbandonato. Arriveremo quindi alla catastrofe, ma sarà la catastrofe di quei partiti che ne avranno la responsabilità. Non sarà dimostrata l’inapplicabilità della R.P. ma l’incapacità dei catastrofici ad elevarsi ad un concetto sereno e generoso del proprio dovere. Gli elettori, siamo certi, ne farebbero giustizia. Ma anche se, per l’impossibile ciò non avvenisse, credono i catastrofici d’arrivare comunque sia a distruggere la R.P.? Il principio è giusto e trionferà anche dei primi ostacoli. Le riforme non si fanno all’indietro. Se mai v’è una rettifica da fare, è quella di rendere integrale l’applicazione della R.P., distruggendo o diminuendo i 4 corpi elettorali, costruzione vecchia, la quale è stata mantenuta dal partito liberale. Non c’è dunque via di scampo. La R.P. eserciterà inesorabilmente, presto o tardi, la sua funzione di sano rinnovamento della nostra vita amministrativa. Opporvisi con una resistenza più o meno passiva è speculazione sbagliata. In quanto a noi, tutte le volte che abbiamo parlato e tutte le volte durante la Campagna che abbiamo taciuto sapevamo benissimo ove bisognava e conveniva arrivare. Sicuri, consapevoli di far del bene alla città, andremo quindi alle urne col vecchio entusiasmo. Quando dominava il principio di maggioranza, insorgemmo per la proporzionale, oggi che la proporzionale è introdotta andiamo alle urne perché il principio di giustizia su cui essa poggia, penetri e informi anche tutta l’amministrazione cittadina. 