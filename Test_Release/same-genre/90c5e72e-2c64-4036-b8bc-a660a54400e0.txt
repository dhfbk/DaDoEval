Per un momento lasciamo la politica d’oggi. Non temete, non discorreremo nemmeno di quella di ieri né della sua storia. A noi ripugna in tali occasioni di dare in pasto ai benevoli lettori un cosidetto «sguardo di storia patria» come s’offre a chi ne vuole o a chi ne farebbe a meno nelle accademie e in parecchi giornali di questi giorni. La storia vera ci ha da fare con tali specchietti, come la biografia di un uomo celebre col suo necrologio. D’altro canto non presumiamo d’assiderci arbitri fra due secoli né d’applicare ad un’epoca complessa e difficilissima il semplice metro della nostra critica e ci manca l’animo di abbracciare con l’occhio ancora infiammato delle battaglie d’oggi tutta l’ampiezza di un periodo storico che va da Metternich e il conte Latour fino al «principe rosso» e al baron Beck. Anche codesta precipitata filosofia della storia non sarebbe che rettorica. E noi rifiutiamo il nostro contributo e alla rettorica degli elogiatori e a quella dei detrattori. No, un momento di tregua. Non pensiamo a Francesco Giuseppe come apparirà allo storico dalla immensa collezione di atti che portano la sua firma, volgiamo invece il pensiero al lato umano. Il giardiniere canuto, il quale passeggia, reggendosi a fatica, sotto gli alberi ampi e robusti ch’egli da giovanetto ha piantato e poi su e su coltivato con amorosa cura, ha diritto di rallegrarsi dell’opera sua; e noi, passando, gli facciamo di cappello, compresi del profondo senso di rispetto che infonde una lunga età faticosa, un lavoro assiduo e tenace, l’emanazione pratica di quello che si dice il sentimento del dovere. Sostituite al giardiniere un uomo di Stato, un re che regna e governa: il suo giardino è un variopinto campo d’uomini, la sua opera un cumulo di lavoro sociale che promuove e produce in moltissimi altri immenso e molteplice lavoro. La storia non potrà negare a Francesco Giuseppe la sottomissione costante della sua persona a quello che gli apparve il proprio dovere, l’abnegazione della propria personalità di fronte alla causa che ritenne grande e da seguirsi. E su quest’uomo passarono gioie e sconfitte e disastri; e le onde della sfortuna s’accavallarono, ingigantirono, sì che il naufragio parve imminente, inevitabile. Ed egli non venne meno; quasi solo in certi momenti mantenne quel sereno ottimismo che seppe infondere anche nei suoi collaboratori e addurli sempre a nuove prove per sciogliere il grave problema che travaglia lo stato plurinazionale, il problema delle ragioni e della forma della sua esistenza. Uno dopo l’altro da Bach a Beck gli passarono dinnanzi questi uomini; vennero su con fede, e disparvero, spezzati dalla bufera che non seppero calmare. Egli solo rimase a ritentare per la millesima volta la prova, prolungando quasi la vita oltre i confini, oltre le colonne erculee della natura. Ma forse lo confortarono all’opera pubblica le gioie domestiche? Sì grande, sì orribile fu la tragedia che ne piansero non i cortigiani e i suoi fedeli, ma la musa della rivoluzione italiana . In quei giorni Francesco Giuseppe scriveva un proclama ai cittadini del suo Stato, ove affermava di non venir meno e di sentirsi sorretto dalla fiducia in Dio e dall’amore de’ suoi popoli. La sua educazione, le tradizioni, in buona parte i suoi consiglieri parvero tenerlo rivolto al passato, senza transazioni coll’avvenire. I disastri, le sventure, il vuoto creatogli d’attorno avrebbero forse psicologicamente spiegato com’egli invecchiando s’avvinghiasse disperatamente al passato quale un naufrago che non ritenta le onde nemiche. Ma questo non avvenne: egli ritornò a battersi coi marosi e non nuotò contro la corrente delle moderne conquiste, non chiuse gli occhi alla realtà dell’oggi, alle possibilità dell’avvenire, e vecchio, quasi ottuagenario, quest’uomo, educato nell’êra di Metternich, si fa paladino del suffragio universale costringendo i partiti restii ad adattarsi ai tempi. L’influsso suo personale fu così efficace, che i socialisti, credettero di dover sospendere i loro dogmi e comparvero alla corte ove Francesco Giuseppe inaugurava la nuova era parlando di eguaglianza politica e di equiparazione delle nazioni. E testè l’Arbeiterzeitung rilevava l’appello rivolto dall’Imperatore alla nobiltà di ringiovanirsi e di collaborare all’auto-educazione politica del popolo. Otterrà ragione quest’ottimismo? Ai posteri l’ardua sentenza. Noi oggi ci limitiamo a rilevare come dopo tutto questo, non è meraviglia che Francesco Giuseppe abbia superato almeno per quanto riguarda la sua persona, la crisi del patriottismo, la trasformazione cioè del patriottismo dinastico-militare nel patriottismo nazionale e civile. Anche là ove della patria si ha un concetto più moderno e razionale, gli uomini chinano la fronte con rispetto, pensando a tanta età grave di lavoro e di tali eventi, e a tanta mirabile fiduciosa costanza. E noi, cristiani, vergini di servo encomio e di cordardo oltraggio, eleviamo oggi colla Chiesa all’Onnipotente una libera preghiera, dando al patriotismo non i tributi dell’orpello di dimostrazioni, ma l’eterno contenuto del richiamo alla Provvidenza e alla Misericordia di Dio. 