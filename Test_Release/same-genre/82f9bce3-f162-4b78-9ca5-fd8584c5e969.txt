La ringrazio, Signor Borgomastro, delle parole da Lei pronunziate e sono profondamente lieto di aver avuto occasione di visitare e di essere ospitato in questa città di Colonia per tanti vincoli legata alla storia occidentale ed a quella italiana ed alla quale il nome del Cancelliere federale è strettamente legato dai lunghi anni della sua fiorente amministrazione. Il nome della vostra città è ben noto in Italia, e particolare risonanza ha avuto nel mio Paese la celebrazione del 1900° anniversario della sua fondazione e le alte parole rievocatrici che hanno risuonato nella «Kölner Gürzenich» da parte del Bundespräsident Heuss e del Bundeskanzler Adenauer. A sottolineare gli stretti legami che la uniscono all’Italia fu invitato e prese parte a tali celebrazioni un rappresentante della città di Roma. Colonia è posta sulle rive del Reno – ha tratto da questo fiume millenario fin dai più antichi tempi l’impulso alla sua funzione europea di grande centro di scambi culturali e commerciali. Colonia ha grandemente sofferto dell’immane flagello della guerra, ma già questa città appare risorta dalle sue rovine ed avviata ad un avvenire degno del suo grande passato. Formulo pertanto per il suo avvenire e per Lei personalmente, Signor Borgomastro, i voti più fervidi miei e del mio Paese. 