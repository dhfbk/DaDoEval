Il giornale nazionalfascista della sera, a commento dell’ordine del giorno del Consiglio nazionale del Partito popolare, pubblica un trafiletto infarcito delle più impudenti menzogne e improntato alla più lurida prosa ribellistica. Secondo questa, sarebbe «sempre meglio e più ampiamente dimostrato il carattere antinazionale del partito popolare» perché il Consiglio nazionale avrebbe solidarizzato con l’onor. Degasperi del quale nella recente polemica si sarebbe dimostrato che «durante la guerra era dall’altra parte: dalla parte dell’Austria». Più sfacciati e impudenti di così, si muore! È stato ricordato che il Degasperi fu bandito dal Trentino e tenuto sotto sorveglianza perché inscritto nel libro nero del famigerato «Ufficio centrale di vigilanza viennese» (Ueberwachungsamt); è stata documentata ed è sempre documentabile l’attività parlamentare del Degasperi il quale assieme agli altri colleghi non solo votò sempre contro i vari governi e i crediti militari, ma tenne dei discorsi poderosi contro l’oppressione austriaca e ne abbiamo riportato un saggio da un discorso tenuto un mese prima di Caporetto . Abbiamo rilevato che quest’attività è ormai stata caratterizzata già durante la guerra dalle due parti: a Trento dal governo austriaco che fece attaccare violentemente come «traditori della patria austriaca» gli on. Conci, Gentili, Degasperi, ecc., tentando di organizzare un plebiscito contro i deputati; e al di qua del fronte dai fuorusciti trentini i quali diffusero in qualche città d’Italia fra i propri profughi i discorsi dei deputati trentini e nella Libertà, organo che usciva allora a Milano, ed ora a Trento, pubblicarono ed elogiarono quei discorsi. Potremmo citare parecchi di questi giudizi lusinghieri, tanto più notevoli in quanto emanano da avversari del partito popolare. Ci limiteremo al commento della Libertà del 22 dicembre 1917, la quale scriveva: «Le proteste continuate dei deputati clericali trentini lasceranno, non v’è dubbio, il tempo trovato e tutto al più procureranno non poche noie a coloro che le fanno. Ma varranno a mostrare all’Austria l’assoluta irreconciliabilità tra gli italiani oppressi ed i tedeschi oppressori, la fierezza incurvabile dei primi dinanzi alla sfacciata prepotenza, alla feroce e vigliacca ingiustizia degli altri». Potremmo citare altre opinioni in argomento di note personalità irredentiste non popolari e che sono oramai stampate nei libri che s’occupano delle terre redente durante la guerra. Ma l’organo della siderurgia nazionalista finge di non aver letto l’altra e incontrovertibile testimonianza dell’illustre vescovo e patriota di Trento, il quale in una recentissima intervista dichiarava ingiustificata la campagna contro il Degasperi, delle cui benemerenze nazionali egli si rendeva testimone, portando anche prove e documenti, tolti dall’istruttoria del governo imperiale contro il vescovo stesso, e dai quali risulta che il governo accusava il Degasperi d’aver fatto opera diuturna antiaustriaca. Per questa ragione fu persino rigorosamente impedito al vescovo Endrici durante il suo arresto e la sua deportazione di corrispondere comunque con l’on. Degasperi come persona gravemente pericolosa per i suoi noti sentimenti e per la sua aperta propaganda d’italianità. Ma tutto questo per certa gente non conta. E allora raccoglie acrimonie e pettegolezzi di un transfuga di tutte le bandiere che durante la guerra inviava ai giornali articoli per esaltare l’opera dei deputati trentini (non escluso l’on. Degasperi) ed ora scrive sui giornali del governo tutto il contrario, e si affida senza controllo ad un Sottochiesa , sul conto del quale avrebbe potuto chiedere informazioni almeno a molti autorevoli fascisti di Mantova. Questo «cattolico trentino» per i patentati difensori dell’ortodossia cattolica, vale più del vescovo di Trento. Essi elevano persino a prova irrefutabile lo sfogo di un ex carcerato che si lagna di non aver avuto conforto dall’on. Degasperi (come se a quei tempi, specie prima della riconvocazione della Camera, deputati pur essi sospettati e perseguitati avessero potuto far qualcosa di serio per i carcerati, ammesso anche ne avessero avuta notizia), mentre fingono d’ignorare le pressioni che fecero i trentini assieme agli slavi per ottenere l’amnistia, poi concessa dei detenuti politici e la campagna da loro ingaggiata in parlamento per la costituzione della giuria e l’abolizione dei tribunali militari. Sempre sulla scorta delle informazioni del Sottochiesa, si dà credito alla fandonia che un ex popolare trentino, l’ing. Lanzerotti, del quale il Sottochiesa fece per un certo tempo il segretario, sia stato mandato via dal Trentino, in occasione della guerra e perché spintovi dai suoi ex consenzienti che accusavano d’irredentismo; mentre è notorio che il Lanzerotti se ne venne via parecchio tempo prima e per documentabili dissensi amministrativi e finanziari… Ma in fine, si dice, c’è una lettera di Battisti, la quale dovrebbe proprio provare che il «Degasperi durante la guerra era dall’altra parte». Si tratta di una lettera privata che Degasperi non conosce né ha mai conosciuto. Se ne pubblichi il testo autentico e si vedrà di che cosa realmente si tratti e su quali fatti, su quali informazioni si fondi il presunto apprezzamento di Battisti, il quale – si noti bene – benché risalga al dicembre 1914, si vuol fin d’ora spacciare come un giudizio definitivo sull’azione dell’on. Degasperi durante la guerra! Ma si persuadano i libellisti: il diversivo non attacca. Potrà darsi che il pubblico, anche nel momento in cui si rifriggono per la millesima volta le storie e storielle del neutralismo e interventismo, dimentichi che l’attuale capo del governo fin dentro il periodo della neutralità minacciava il sabotaggio insurrezionale se l’Italia fosse uscita in guerra e che Forges Davanzati ancora in quei giorni ammoniva in una riunione di nazionalisti contro «quella corrente di sentimentalismo austrofobo, che è il più grave ostacolo alla diffusione nel Paese di una chiara ed esatta nozione degli interessi italiani»; potrà darsi che il pubblico dimentichi tutto ciò e non avverta certe incompatibilità morali ed acquisite sulle colpe reali o presunte circa la guerra. Ma il pubblico capisce ed avverte certo una cosa che riguarda il presente e cioè che gli organi governativi attaccano l’on. Degasperi perché oggi egli è l’esponente del Partito popolare che mantiene ferma la sua linea d’opposizione al Governo. I Popolari hanno perfettamente capito la manovra ed è perciò che anche in questa occasione ben conoscendo l’infondatezza delle accuse e il chiaro proposito degli avversari, gli hanno confermato attraverso gli organi direttivi i sentimenti di affettuosa e inalterata solidarietà. È dunque l’opposizione che si vuol colpire. Il resto è niente. E tanto meno è sincera l’evocazione della memoria di Battisti dopo che sui giornali dell’Era Nuova, auspice Cesare Rossi, si è persino tentato di insozzarne la memoria mediante l’esibizione di una falsa ricevuta a carico del figlio Luigi, cui non si risparmiarono nemmeno recentemente ingiurie e bastonate. Il pubblico capisce soprattutto che si tenta nel diversivo diretto ad allontanare l’incubo morale che preme sul fascismo dopo il delitto Matteotti nonché il peso delle accuse che l’opinione pubblica in coro imponentissimo leva contro i metodi dell’attuale Governo. La battaglia deve ritornare al suo punto d’origine. Essa è tutta qui e su questo terreno sarà combattuta con rincalzo crescente. È inutile e vano frugare in un passato dal quale nessun rimprovero può essere onestamente mosso alla nostra condotta. Gli italiani non si lasceranno fuorviare da alcun diversivo. Essi guardano all’ora che passa e che esige ormai imperiosamente la resa dei conti. (Dal Popolo) 