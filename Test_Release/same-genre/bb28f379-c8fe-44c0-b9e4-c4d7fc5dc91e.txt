Tito ha fatto delle dichiarazioni celebrando in una festa anniversaria i progressi della sua marina. Ciò spiega in qualche misura il tono delle sue parole; ma niente può giustificare l’insultante diffida che esse contengono. Gli uomini di stato che «abitano la costa in faccia» stanno congiungendo i loro sforzi [e quelli] delle altre Potenze europee per garantire la pace e trovare una soluzione equa e concordata di tutte le differenze che ancora sussistono. Quest’opera ricostruttiva può implicare una minaccia per le «frontiere nettamente definite» della Jugoslavia? Nessuno pensa a metterle in causa, in quanto sono definite dai Trattati. Le differenze esistono circa la sorte definitiva del «Territorio libero di Trieste», affidato provvisoriamente ad una amministrazione militare con un mandato internazionale; ma anche per queste differenze gli uomini «della costa di fronte» si appellano non alle forze militari che essi hanno riorganizzato per far fronte contro un’eventuale aggressione, ma alla ragionevole interpretazione del Trattato di pace e alla doverosa solidarietà di chi ha la responsabilità di applicarle. Qui giova la buona volontà, non l’allarme aggressivo, che suona in verità in stridente contrasto con la preoccupazione occidentale degli Stati membri della Nato e della Comunità europea, intesi a proteggere la libertà dei popoli democratici e inoltre anche l’indipendenza della Jugoslavia. In quanto alle parole attribuite al vice ammiraglio, preferisco supporre che egli non le abbia pronunciate, perché esse sono tanto false e ingiuriose da non meritare una risposta da uomini responsabili. 