Una storica cappella… calvinista È noto come il magnifico Duca Alfonso II d’Este sposasse il 28 giugno 1528 la Delfina Renata , figlia di Re Francesco I. Orbene nel 1536 la Duchessa Renata, che come tutte le signore italiane del Rinascimento aveva una notevole e varia cultura umanistica, si volle dedicare alla teologia… ma’ scelse per maestro l’eretico Calvino, che ospitò nella corte sotto il nome di Heppeville. Fu in quell’epoca che Renata volle costruire una cappella in castello rivestendola completamente di marmo affinché fosse impossibile appendervi immagini sacre che la religione protestante bandiva assolutamente. Di tale periodo di infiltrazione protestante è anche il famoso «libro da Messa» della duchessa Renata, preziosità nota a tutti i bibliofili. Quando nel 1595 la duchessa morì, in Francia, la cappella di Renata rimase sempre inofficiata. Fu soltanto recentemente, e precisamente lo scorso anno, in occasione della visita delle LL. AA. i Principi di Piemonte che la Cappella venne benedetta e sull’Altare venne posta la Pietra Sacra onde potervi celebrare la santa Messa. In seguito vennero eseguiti notevoli restauri. Venne riaperta la grande porta che mette in comunicazione la cappella con la ex-sala gialla del castello, vennero restaurate le decorazioni. Ora finalmente Sua Ecc. Reverendissima l’arcivescovo Mons. Ruggero Bovelli ha celebrato la santa Messa nella cappella gentilizia del castello estense, per solennizzare la data in cui detta cappella viene definitivamente restituita al culto. La cosa non ha fatto piacere ai molti protestanti nostrani, i quali per l’occorrenza si sono atteggiati a calvinisti. E sì che se tornasse Calvino, starebbero freschi … Il vescovo di Grosseto contro il protestantesimo Anche a Grosseto i protestanti hanno tentato e tentano di fare adepti alle proprie sètte e di togliere dal cuore del popolo la fede cattolica, specialmente nei rioni dove abita la classe operaia, e la miseria si fa maggiormente sentire. Appena S. E. Mons. Vescovo nel 1933 fece il suo ingresso a Grosseto prese subito a cuore la questione, curando lo sviluppo dell’Azione Cattolica e l’erezione di nuove chiese. A Grosseto vi è una parrocchia soltanto, quella della cattedrale. Fuori delle antiche mura medicee si è sviluppata grandemente la nuova Grosseto, ricca di bellissimi villini, magnifici palazzi, eleganti vie alberate da reggere il confronto con le altre città. Soltanto dopo la venuta di S. E. Monsignor Paolo Galeazzi si sono eretti degli oratori pubblici che certo non possono corrispondere allo scopo. Per ovviare e far argine al pericolo protestante occorre l’erezione delle nuove parrocchie. Almeno cinque urgerebbero in Grosseto nuovo. Ma ora già sta per aprirsi un’èra nuova che si saluta con l’entusiasmo dell’animo nostro: la prossima costruzione di una nuova chiesa parrocchiale. Il giorno 11 infatti in una sala del palazzo vescovile, alla presenza di S. E. Mons. Paolo Galeazzi, del vicario generale mons. Dianzani, del prof. cav. can. Antonio Cappelli, del notaio Valentini, dell’ing. Bellucci e dell’avv. Pastorelli fu stipulato un contratto per l’aquisto di una vasta area in via Nazario Sauro per la costruzione della nuova chiesa parrocchiale. È già stato eseguito un elegante progetto degno della nuova Grosseto e sarà atta ai bisogni di tutto il vasto rione nel quale i protestanti tentano maggiormente di far proseliti. «Neanche un protestante» intima l’arcivescovo di Bari Evidentemente i protestanti debbono aver deciso di mandare in villeggiatura i loro «colportori», inviandoli a far propaganda in campagna. Come si vede l’idea è bella e comoda, e unisce l’utile al dolce. Certo è che qualche colportore sta facendo la sua comparsa nei piccoli paesi della diocesi di Bari, cercando di smerciare la solita merce e le solite chiacchiere. «Ci viene segnalata – scrive infatti in una notificazione S. E. Mons. Mimmi , nostro arcivescovo – in alcuni paesi della diocesi la comparsa dei protestanti i quali, abusando della buona fede del popolo, cercano di fare proseliti. Il clero faccia il proprio dovere: preghi, vigili, lavori, e riferisca al vescovo. Se il clero istruirà il popolo colla spiegazione del Vangelo e del Catechismo ai piccoli e ai grandi; se si studierà di dare al divino culto le pie e nobili e, starei per dire, artistiche forme liturgiche; se si adoprerà a costituire le associazioni di Azione Cattolica, che sono associazioni di apostolato religioso, il protestantesimo non passerà. Le rinnovate insidie dei protestanti, stanno a dimostrare, se mai ve ne fosse bisogno, la opportunità del richiamo dell’Episcopato Pugliese il quale anche nella recente Conferenza ha invitato il clero e il popolo cattolico a vegliare perché l’antica fede non abbia da rimanere contaminata dai divulgatori dell’errore. Neanche un solo protestante nei nostri paesi. Questa la nostra parola d’ordine. L’affido allo zelo religioso del mio clero e del mio popolo». Truffaldine in giro Ne dà notizia l’Ordine di Como: Ci segnalano che sono calate da qualche giorno a Como alcune signorine le quali vanno importunando il prossimo con l’offerta della solita merce di contrabbando protestante. Di contrabbando: si tratterebbe, in apparenza, di innocui opuscoli igienici per… curare la salute. Ma già l’indicazione della Casa editrice indica la natura della merce: l’araldo della verità non spaccia, in materia religiosa, che menzogne. La conclusione, poi, dell’opuscolo conferma il giudizio. Merce di contrabbando. Una trentina di pagine per una conclusione che nessuno s’aspetta: la fede è la chiave della salute. Ossia non è necessario fare il bene, basta credere. Veleno protestante, insinuato attraverso norme igieniche. Metodo, conosciuto ormai, di codesti signori che vogliono conquistare l’Italia ai loro errori: sorprendere la buona fede. Non importa se tante volte son sorpresi con le mani nel sacco: continuano imperterriti nella loro opera che se non frutta molti proseliti alle ventitre sètte che agiscono in Italia spendendo moltissimo denaro, getta però in più di un’anima il dubbio, suscita dissensi talora gravi e pericolosi, ingenera indifferentismo. E un’altra birbanteria ci viene segnalata, non sappiamo se compiuta dalle medesime o da altre signorine della stessa risma. Offrono, invece che opuscoli igienici, materiale missionario dicendosi incaricate della propaganda dal Segretariato diocesano delle Missioni od anche dalle Suore canossiane. Menzogna l’una e menzogna l’altra. Né il Segretariato delle Missioni, né, tanto meno, le Suore canossiane hanno dato ad alcuno simili incombenze. Ma la manovra è nota: ciò che ora si tenta con i cattolici di Como, è stato già fatto altrove dove si è osato abusare o della giornata missionaria, o di una solenne manifestazione cattolica e, magari, di una fiera del libro cattolico per lanciare, sempre, merce di contrabbando e raccogliere denaro. Dovere: mettere alla porta, come si farebbe con un appestato, questi truffatori della buona fede siano in calzoni o siano in gonnella. Bruciare i loro libri ed opuscoli se, inconsapevolmente, si sono ricevuti od acquistati. I protestanti in Sicilia Di questi parla Primavera Siciliana da Palermo: Si sono spinte fin nelle abitazioni private, non senza perturbamento della pace e sicurezza domestica alla quale tutti abbiam diritto. Così li abbiam visti sforzarsi diffondere le solite pubblicazioni al Corso Tukory 254, in via F. P. Muratori n. 26, in via Raffaele Pellegrino n. 9, in molte case private di via Piave e via Monfenera, nella via Ponte Ammiraglio n. 253 e quel che più han fatto nuovo centro di irradiazione al corso Pisani presso l’abitazione di una «cappelliera». Né per questo il ben noto Lippolis ha smesso di fermare ed insultare, per istrada egregi uomini di parte nostra, imponendo i soliti libretti da proselitismo, vero unguento per i… gonzi. E l’ex-frate Capone, ogni domenica e qualche altro giorno della settimana, non sa astenersi, nel vicolo Penninello n. 9, dal far risuonare le solite canzoncine di marca esotica per attirare qualche incosciente nella rete. Ed intanto la chiesetta di via Celso, denunziata in passato per evangelica nazionale, proprio in questi giorni, ha preso l’etichetta pentecostale! Ad onor della verità dichiariamo che in tutti quei posti privati, sopra elencati, gli acattolici han ricevuto accoglienza tutt’altro che entusiasta, ma senza dubbio la colpa non è degli assaliti, bensì degli assalitori. E Mondello Lido non è stato preso pure di mira dagli acattolici? Quasi non bastassero i gravi scandali che rendono ogni anno tristamente celebre – nella stagione estiva – quell’incantevole lembo di cielo, ecco spuntarvi la mala pianta del proselitismo acattolico. Mentre scriviamo, nello stabilimento balneare, si aggirano giovanotti e signorine protestanti che, dopo fatta la preghiera in comune, si affaticano a distribuire le solite panzane. E quel che è più, pastori protestanti (autorizzati o no?) penetrano nei villini, cercando diffondere le solite barzellette, e finiscono col mettersi in carattere di succhioni e falsari. Infatti diffondono, a pagamento, numeri della rivista protestantica l’Araldo della Verità nella cui copertina è riprodotto un quadro della Resurrezione di N. S. G. C. ove campeggia, in atteggiamento di supremo dolore, l’immagine della Celeste Madre. I protestanti, negano il culto alla Madonna, la oltraggiano – ma pur di far quattrini ne diffondono l’immagine. E con tattica siffatta si insinuano tra la gente semplice ed ignara dei raggiri del proselitismo acattolico. Nulla diciamo, pel momento della libertà di cui godono gli acattolici in molti paesi dell’isola, anche nella pratica di culti non ammessi dalla legislazione italiana: primo tra tutti il culto pentecostale. 