L’Alto Adige non poteva tacere del «Kanzelparagraph» . Si è fatto aspettare un poco, ma alla fine ha parlato e ha parlato da pari suo. Uditelo. La proposta Stein e Feriancich non è «una eccezione odiosa per il clero», ma impedisce soltanto che il clero usi di «un mezzo di lotta che per la forma e la sostanza è altamente immorale». L’influsso che il sacerdote come tale esercita sulle elezioni è «un privilegio basato sull’immoralità»; è un «barattare i voti con acconti sulla vita eterna». Come un giudice non può nel suo ufficio influire sulla politica, così il sacerdote. Questi, occupandosi delle cose siffatte, diventa «un intrigante disonesto e immorale» e... ma fermiamoci qui, che a voler riportare tutto il florilegio dell’Alto Adige, bisognerebbe dar luogo quasi a tutto il suo articolo. Noi non opporremo a questi sfoghi che una semplice domanda. È vero o non è vero che la politica e i parlamenti si occupano di questioni morali e religiose? È vero o non è vero che essi volentieri entrano in questioni ecclesiastiche ed educative? È vero o non è vero che pretendono disporre dei beni della Chiesa, mettere il naso nella loro amministrazione, mettere il naso sull’insegnamento religioso, riformare o meglio deformare il matrimonio? Ed è vero o non è vero che Cristo ha dato una legge che riguarda la sua Chiesa, il matrimonio, l’educazione, legge che obbliga in coscienza e porta gravi sanzioni? E se è così, come mai si vorrebbe che il ministro di Cristo, appunto in tale qualità, non si occupasse di simili questioni? Se facesse così, sarebbe «canis mutus» e «servus nequam». E qui non è proprio il caso di distinguere fra sacerdoti di vecchio e nuovo stampo, ma solo fra sacerdoti fedeli e traditori del ministero loro affidato. Quando i parlamenti e la politica si occuperanno di questioni meramente civili ed economiche, il clero, come clero, non se ne impiccerà, benché il suo concorso sia di frequente desiderato da quei liberali che poi gli gridano la croce addosso e lo accusano come «invadente» e «intrigante»; ma quando altri si arrogherà di toccare i diritti di Cristo e della Chiesa sulla società, tutti dal papa ai vescovi all’ultimo sacerdote alzeranno la voce e adempiranno il loro stretto dovere, usando dell’ufficio e dei poteri ricevuti per difendere la più giusta, la più santa, la più utile delle cause. Vedasi ciò che ha fatto il mite Pio X coi giacobini francesi; vedasi oggi stesso nel nostro giornale ciò che fanno e inculcano i Vescovi tutti dell’Impero, e si potrà giudicare ciò che devono fare e faranno i sacerdoti finché sarà dovere di coscienza per ogni cristiano e per ogni ministro del santuario di salvaguardare la religione con tutti i suoi beni e di negare il voto a chi li volesse mano mettere. Altro che «privilegi» e «immoralità», come pretende l’Alto Adige, le cui condanne vanno logicamente a stimmatizzare la legge portata e sancita da Cristo! Del resto lo stesso presidente dei ministri dichiarò che il «Kanzelparagraph» sarebbe un’ingiustizia e un’offesa e ormai la sua sorte nel sottocomitato per la riforma elettorale è suggellata. Ecco quanto in proposito ci veniva telegrafato dal Parlamento: Vienna 16, ore 5 pom. Nella sessione del sottocomitato per la riforma elettorale si discusse la legge di protezione per la libertà del voto. Feriancich e Stein difesero la loro proposta diretta contro il clero. Si sviluppò una lunga discussione, alla quale presero parte quasi tutti i membri del sottocomitato. Il socialista d.r Adler e il liberale d.r Löcker si dichiararono contrari, aggiungendo però che questa era la loro opinione personale, esprimendo la quale, non intendevano di legare il voto dei loro colleghi di partito. L’on. d.r Conci dichiara che il «Kanzelparagraph» è una manifesta lesione di diritti garantiti alla Chiesa dalle leggi fondamentali dello Stato. Se questo paragrafo verrà accettato, egli voterà contro la legge della riforma elettorale. Il ministro della giustizia, Klein, a nome del governo prega che non si faccia alcuna aggiunta al progetto di legge e non si voglia caricare l’autorità di un compito così odioso, come quello contenuto nel «Kanzelparagraph». Si viene alla votazione. Il «Kanzelparagraph» viene respinto con otto voti contro tre. Votarono in favore dello stesso i due proponenti Feriancich e Stein e il dep. Choc, czeco radicale. Il d.r Löcker si astenne. Così, per ora, la cosa è finita e l’Alto Adige può imparare qualche cosa, non diciamo dal presidente dei ministri Beck e nemmeno dal ministro della giustizia Klein, esperto giurista e autore della nuova procedura, ma liberale di tre cotte, bensì dallo stesso capo dei socialisti d.r Adler, che si rifiutò di votare per una legge eccezionale contro il clero e in ciò non fece che seguire l’esempio dei socialisti tedeschi, i quali, come noto, sono contrari alle leggi eccezionali introdotte dal Bismarck contro i cattolici della Germania, come i cattolici della Germania furono sempre contrari alle leggi eccezionali dello stesso Bismarck contro i socialisti e col loro voto ne ottennero l’abolizione. Intanto, con tutto il loro forcaiolismo, colle leggi eccezionali, colle multe, cogli arresti, col carcere comminati al clero, questi nostri radicali la pretendono a paladini della «legge comune» e della «libertà»; anzi s’illudono al punto di trovare «appoggio a quella parte del clero che onestamente attende al proprio ministero». Non vi sarà nessun sacerdote e nessuno cattolico che non rigetti sdegnosamente questa proposta o questa speranza dell’Alto Adige, come un’offesa sanguinosa, ma è bene che lo spirito, i principi, gli intenti dei radicali si manifestino sempre più. Cattolici, all’erta e lavorate! 