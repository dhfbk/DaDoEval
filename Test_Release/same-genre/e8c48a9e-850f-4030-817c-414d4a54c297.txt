Ringrazia il gruppo e prega il presidente sen. Cingolani di insistere sempre presso di lui con gli inviti di partecipazione alle assemblee del gruppo. È del parere che il lavoro fatto a S. Margherita si sia svolto con la più grande serenità di spiriti e sia stato veramente costruttivo. Si temeva che la Francia non fosse atta ad affrontare la situazione attuale, invece egli si è accorto che essa, non solo vuole la pace, ma è pronta ad affrontare, per mantenerla, qualsiasi sacrificio. I federalisti di Strasburgo hanno votato un ordine del giorno che arriva alle stesse conseguenze delle conversazioni di S. Margherita. Il primo scambio di idee si è avuto nel modo più intimo. Pleven, interrogato da De Gasperi, ha risposto alle varie obiezioni con grande franchezza, in modo da dare una visione esatta delle cose. I francesi fanno parte dell’ONU; sono tra i quattro vincitori dell’ultimo conflitto, e come tali conoscono a fondo la situazione della Germania. Schuman, profondo cattolico, e uomo di grande dirittura morale, ha dei dubbi sui risultati della conferenza a quattro: ha una visione esatta della Russia e del suo modo di agire. Una revisione del Trattato di Pace con la Germania pone gli occupanti nell’obbligo di abbandonare le zone da essi presidiate, e le trattative quindi faranno affrontare molti rischi. Alla Russia ad ogni modo mancano delle materie prime troppo essenziali per affrontare una guerra. Si è rafforzato anche in Francia il sentimento dell’organizzazione atlantica e quindi si comincia a sentire viva la necessità di un esercito europeo. Ma ai francesi si è voluto dare il nostro appoggio solidale. Chiarisce come alla conferenza stampa, tenuta prima della partenza da S. Margherita, egli abbia sottolineato che due erano le nazioni del Patto atlantico e l’America in modo particolare . Pleven (uomo d’affari) è molto preoccupato della crisi dei prezzi: egli vuole che il Comitato delle materie prime abbia possibilità di agire direttamente. Si è deciso che il minerale ferroso algerino non entri nel pool in modo da rifornirne a sufficienza i nostri stabilimenti siderurgici: ne abbiamo così assicurate circa 850.000 tonnellate. Se si riuscirà a europeizzare l’industria dell’acciaio e del carbone della Germania si sarà fatto un grande passo avanti. Bisogna per tutto avere la quiete necessaria per realizzare tutti i progetti. Per Trieste, Pleven ha confermato che la decisione a tre per il ritorno di Trieste all’Italia del 1948 , è sempre valida. La Jugoslavia deve essere consapevole che quanto riceverà è sempre dovuto a patto che ricordi le nostre esigenze su Trieste. La questione dell’ONU – Se essa è una società di nazioni concordi, allora l’Italia ha tutti i requisiti per farvi parte. Questa Conferenza era stata preparata da parte nostra minuziosamente e alcuni problemi sono messi all’esame (Briga e Tenda – comprensione da parte di Schuman) di Commissioni speciali. La stessa cosa per l’Unione doganale. Per il Consiglio d’Europa l’Italia è disposta a tacitare il progetto La Malfa, e si è dichiarato favorevole alla proposta Mackay. Per l’emigrazione (presente il console Giusti) sono stati posti tutti i problemi relativi (alloggi, cooperazione, prestito alle famiglie per costruzione di alloggi), e si creerà un Comitato Misto per lo studio di questa organizzazione. La Francia per esempio ha chiesto dei meccanici. È poi stato accettato il trasferimento di agricoltori italiani. Accordo culturale italo-francese – La Francia fa un lavoro di assimilazione culturale con i tedeschi veramente notevole: ed è stato chiesto uno scambio analogo con l’Italia. In questo campo ci sarebbe molto da fare (campeggi, visite, scambi di studenti, ecc.). Termina la sua relazione assicurando e affermando che bisogna tendere con ogni mezzo per migliorare l’avvenire con la certezza che ogni singolo sforzo contribuisce al bene comune. (Vivissimi prolungati applausi). Riprende quindi il problema dell’emigrazione, della disoccupazione e della presa che fa il comunismo su tale situazione. La buona volontà c’è; ci si trova di fronte al dovere di rivolgere i nostri sforzi per la realizzazione della giustizia sociale, senza però fare miracoli dati i mezzi di cui disponiamo. Rimane comunque acquisito per intiero il nostro programma sociale sul quale il riarmo inciderà. 