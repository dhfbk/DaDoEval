Le «ligues» francesi, cioè quelle formazioni di stile militare che in italiano si potrebbero tradurre con «fasci di combattimento», ritorneranno tra poco all’ordine del giorno, perché il ministero Flandin dovrà presto decidere se far passare o meno al parlamento il progetto di legge che intende disciplinarle o scioglierle . Il Temps se ne occupa in una lunghissima inchiesta che si protrae da un mese ed ancora dura, estendendola anche ai gruppi giovanili organizzati negli ultimi tempi in seno ai partiti, ma che difficilmente, se si fa eccezione delle formazioni socialiste e comuniste, possono venir considerati alla stessa stregua delle leghe. A proposito di questi gruppi ci limiteremo a ricordare che la «gioventù radicale» , che rappresenta il reclutamento giovanile del partito di Herriot si va, dopo il 6 febbraio 1934, diffondendo e organizzando a spese della «gioventù laica», grossa formazione anticlericale e massonica sorta ai tempi dell’affare Dreyfuss e presieduta ultimamente da quel deputato Bonnaure , che si rivelò il più intimo amico di Stawinsky. Un avvenire promettente sembra avere la «gioventù democratica» che raggruppa i giovani liberali moderati di Flandin. Alla loro destra vediamo la nuova formazione giovanile dei «democratici popolari» e la vecchia della «jeune république» , erede del Sillon di Marc Sagnier e diretta oggi dal deputato della Mayenna Guido Monant. Ma parliamo questa volta delle leghe propriamente dette. I lettori sanno che le principali correnti di pensiero, alle quali queste leghe di destra attinsero le loro ideologie, sono tre: il nazionalismo di Charles Maurras il quale nel suo vecchio libro «Au signe de Flore» (1898) espone delle idee che ritroveremo più tardi nei nazionalismi di tutti i paesi e che in Francia alimentarono sopra tutto l’«Action Française»; il corporativismo del cattolico La Tour du Pin, più vecchio ancora, ma rinato nel dopo guerra nella propaganda di Giorgio Valois e di altri; il sindacalismo, in fine, mistico e rivoluzionario di Giorgio Sorel. Sono questi gli elementi francesi che, rifusi ed integrati da altri elementi d’origine fascista, rientrano in Francia per l’impulso e la suggestione esercitata dalle realizzazioni concrete del regime italiano. Ma è chiaro che, accanto alle correnti di pensiero bisognerebbe, se tale fosse il nostro compito, indicare e descrivere fra le cause la situazione politica ed economica sviluppatasi in Francia dal 1926 in qua. Il fatto è che tutte le leghe presentano, secondo Raymond Millet , queste comuni note caratteristiche: il postulato dell’elevazione della persona umana che gli uni affermano, intendendo con ciò di polemizzare contro il materialismo marxista, gli altri anche contro oligarchie di partiti o accentramento statale; il corporativismo, con varietà di gradazioni da chi vuole le corporazioni semplicemente come organi di conciliazione sociale e di regolamento economico a chi invoca il senato corporativo ed infine a chi aspira al regime corporativo integrale in sostituzione al sistema parlamentare; infine nei metodi un sistema pragmatista che astrae dai programmi, si limita ad alcune idee orientatrici, lasciandosi per il resto guidare dagli avvenimenti. Queste caratteristiche comuni sono però controbilanciate da notevoli differenze che, sulla scorta dell’inchiesta del Temps, cercheremo di registrare. La lega più importante pare debba considerarsi quella delle Croci di fuoco presieduta dal colonnello De la Rocque . Si trattava all’inizio di un raggruppamento di ex combattenti, ma negli ultimi tempi si è aggiunta la categoria dei «volontari nazionali» che sono i giovani, i quali non hanno fatto la guerra, ma vogliono portare ai vecchi combattenti il contributo del loro entusiasmo. Non è possibile sapere il numero esatto né di questa né di altre formazioni analoghe; certo è che dal febbraio dell’anno scorso in qua essa ha fatto notevoli progressi. Più facile è di «inventariare» il suo bagaglio di idee che troviamo raccolte nel libro Service Public pubblicato recentemente dal La Rocque. Un collaboratore della Vie Intellectuelle (10 febbraio), ne parla con un evidente senso di rispetto per l’onesta franchezza dell’autore e rileva sovrattutto che questo libro-manifesto ha un accento di fraternità e di conciliazione che lo distacca nettamente da altri manifesti violenti di Destra. Il nazionalismo dell’autore si mantiene lontano da ogni eccesso razzista e si propone di lavorare per la ricostruzione della pace in Europa. Questo spirito di conciliazione si estende anche al campo economico, nel quale egli vuole la giustizia sociale affidata alla professione organizzata. Il De la Rocque ci tiene a sottolineare il suo lealismo verso la repubblica. «È un gioco facile, egli scrive, di chiamare fascismo e dittatura ogni autorità cosciente delle sue responsabilità. Ma non si troverà né l’uno né l’altro di questi regimi, là ove si ripudia, come fanno oggi tutti i francesi, un culto quasi religioso dello Stato. … non siamo né in Italia né in Germania e sarebbe grave errore di mettere “un corset de fer” al sensibile popolo francese». «Quando le nostre idee prenderanno il potere», proclama il colonnello, la prima misura sarà quella di mettere alla testa di ogni grande ingranaggio dello Stato degli uomini onesti che spezzeranno tutte le inframmettenze parlamentari nei servizi pubblici e spazzeranno moralmente le grandi amministrazioni. Allora solamente verranno tradotte in forma legale le soluzioni scelte, ma oggi è troppo presto per indicare quale sarà la tecnica di queste soluzioni. Non è lontana l’ora, scrive in tono profetico il capo delle Croci di fuoco, in cui i progressi del marxismo e la minaccia di gravi conflitti esterni dimostreranno la impotenza dei partiti politici e dirigeranno i voti e i cuori verso le nostre idee salvatrici. Sta bene, risponde la Vie Intellectuelle, ma l’autore pare non abbia un’idea adeguata del potere e della schiavitù della grande stampa. Come può egli contrappesarne l’influenza non avendo a sua disposizione che un bollettino mensile? La Solidarité Française mandò le sue prime camicie azzurre sui boulevards appena nel 1932. Questa lega appariva una reincarnazione del fascio di François Coty, rapidamente nato e rapidamente scomparso, causando il fallimento di un fabbricante di camicie. Ma la nuova formazione, comandata da un rude tribuno popolare ed ex combattente quale Jean Renaud, dimostra maggiore robustezza e forza di attrattiva fra le classi popolari. Il nostro spirito, ha dichiarato il comandante all’intervistatore del Temps, è rivoluzionario nazionale, ma è anche antirivoluzionario perché siamo gli avversari quotidiani e decisi del fronte comune e della massoneria. Se sarà necessario sopprimeremo con la forza l’«Humanité» e il fronte comune e cacceremo dalla Francia la massoneria. Socialmente il solidarismo francese è corporativista «mais, n’étant ni de droite, ni de gauche, nous ne voulons pas d’un corporatisme de contrainte, mais nous exigeons un corporatisme de liberté». Come metodo preconizza la dittatura conquistata con la forza dei propri aderenti, che il Renaud, non senza suscitare il sorriso incredulo dell’intervistatore, calcola in 250.000. Ma le camicie azzurre non sono monopolio dei solidaristi. Le portano anche i «Francisti» di Marcel Bucard. Bucard fu prima redattore di «l’Ami du peuple» e poi della «Victoire» di Gustavo Hervé. Il movimento nacque nel settembre del 1933 e si vanta di avere attirato a sé numerosi gruppi di comunisti, specie nella Lorena, nella Turenna e in Champagne. Bucard crede di potere contare su 30.000 camicie azzurre, regolarmente iscritte, più un numero molto più forte di aderenti dei due sessi. Il «Francismo» è l’unico dei movimenti similari francesi che si sia fatto rappresentare al recente congresso fascista internazionale di Montreux e che riconosca senza riserve la sua filiazione dal fascismo italiano. Last, not least viene l’Action française e poi la Fédération nationale des camelots du roi . Il suo profeta è Charles Maurras e la sua dottrina, condannata in qualche suo lato essenziale dalla Chiesa, è troppo nota. Ne abbiamo visto i capi sfilare innanzi alla commissione d’inchiesta Stawinsky: il vice ammiraglio Schwerer che comanda la «Lega d’Action Française», lo scultore Maxime Réal del Sarto , grande mutilato di guerra, che dirige i «Camelots du roi» e Maurice Pujo che è il pubblicista più battagliero dell’associazione. La federazione nazionale degli studenti ha per organo una rivista bimestrale «l’Etudiant français». Gli effettivi di queste organizzazioni sono stati calcolati dalla polizia assai bassi, ma pare invece che negli ultimi tempi anche questo movimento registri dei progressi. Contrariamente all’Action Française, la «Gioventù patriottica», presieduta dal deputato parigino Pietro Taittinger , afferma la sua lealtà repubblicana e si richiama ancora alla democrazia. Essa è nata come reazione contro il pericolo comunista nel 1924 e discende in linea diretta dalla vecchia lega di Déroulède . La gioventù patriottica vuole il perfezionamento delle istituzioni repubblicane francesi e la restaurazione di una vera libertà religiosa. Un’altra volta passeremo alla sinistra Ci scusiamo d’insistere anche in questo trafiletto sulla politica francese. Essa è ancora in fermento, e ferve sempre come una caldaia in ebollizione. La discussione alla Camera francese sulle «intese professionali» che abbiamo visto definire come «corporazioni provvisorie» mostra qualche lato interessante. La maggior parte dei sostenitori del progetto, seguendo la direttiva dello stesso governo, prende una via di mezzo fra il liberalismo economico assoluto e il corporativismo integrale. Il liberalismo economico, dichiara il popolare democratico Lerolle , «craque sous la pression des réalités», il che non vuol dire che convenga entrare nella via di una regolamentazione statalista, giacché l’economia diretta non ha dato all’estero, secondo l’oratore, risultati incoraggianti. L’ordine professionale non può essere ricostituito che dagli stessi professionisti a prezzo di una lenta evoluzione. Lo Stato deve dare alle professioni la facoltà e la possibilità di organizzarsi da se stesse, ma non deve creare degli organismi amministrativi che rappresentino la manomissione dello Stato sull’economia nazionale. Il socialista nazionale Montagnon vede invece nel progetto l’inizio di una disciplina nazionale che ci salverà dalla «crisi rivoluzionaria» nella quale si dibatte il «vecchio capitalismo liberale». Egli vuole arrivare alla «syndicalisation généralisée» la quale ci ricorda assai il regime sindacalista che preconizzava Sorel. Anche un altro deputato del centro repubblicano, appartenente dunque ad un gruppo che viene dal liberalismo, trova degli accenti convinti in favore dell’organizzazione professionale. Noi non siamo più liberi di rifiutarla, egli dice. Ovunque si sviluppa la stessa mistica: l’individuo al servizio della collettività; essa è una necessità di fatto e domina il mondo. Wallach invece, deputato di sinistra dell’alto Reno, è favorevole alle intese professionali per il solo periodo della sopraproduzione. Il presidente della commissione parlamentare del commercio, la quale ha esteso l’applicazione delle intese a tutte le branche dell’attività economica, allargando così il progetto governativo, esprime la speranza che l’assemblea affermerà che «se l’epoca del laissez faire èsuperata, quella dello Stato-padrone e dello Stato-gendarme non è ancora venuta». I socialisti ufficiali mandano in lizza due oratori piuttosto divergenti; l’uno dichiara che il progetto in discussione rappresenta «l’abdicazione del capitalismo», l’altro invece crede di trovarsi di fronte all’«ultimo tentativo di riorganizzare il regime capitalista». La conclusione però è eguale per entrambi: «hors du socialisme, il n’y a pas de solution!». Il radicale Jean Zay invoca la collaborazione di tutti i partiti democratici per l’attuazione di questo progetto che definisce uno degli ultimi tentativi fatti nel quadro del regime capitalista. Infine il ministro del commercio Marchandau afferma di non credere che la «vieille doctrine libérale» possa guarire i mali della presente crisi. In ogni caso il governo non vuole lasciar naufragare delle antiche industrie francesi di fronte alla concorrenza estera. Il progetto tenta di conciliare le necessità della disciplina col rispetto della libertà. Esso non ha alcun carattere di corporativismo e si applica solo al periodo della crisi. Il movimento personalista crescit eundo avrà prossimamente anche il suo congresso internazionale a Parigi. Nel Belgio vi si è messo a capo Raymond de Becker del gruppo giovanile cattolico, il cui organo è il quotidiano universitario l’«Avant-garde» di Lovanio. In questo giornale appunto egli pubblica alcune «thèses et propositions», preparate come base di discussione al congresso. Mette conto di riassumerne le principali. «Il personalismo è una concezione generale della vita, il cui centro è l’uomo concepito come l’essere che trova la sua realizzazione nei valori spirituali e religiosi che l’oltrepassano». «Questa concezione della vita nell’organizzazione della società civile attribuisce il primato alla soddisfazione dei bisogni umani e, fra questi, il primato ai suoi bisogni spirituali sopra i bisogni materiali ed economici». «La concezione personalistica della libertà comanda una nozione pluralista dello Stato. Questa si oppone alla nozione liberale, in quanto lo Stato riposa su di una concezione particolare della verità; ma si oppone anche alla nozione totalitaria dello Stato, in quanto lo Stato, secondo tale concetto, non impone colla forza il suo punto di vista, ma permette l’espressione di concezioni di vita che non sono la sua». «Ogni uomo è responsabile del destino dell’umanità e più particolarmente delle comunità ristrette, nelle quali vive. È per questo che l’effettiva partecipazione alla determinazione del governo è un diritto fondamentale, il quale non è che l’espressione della sua autonomia personale». Fino qui, come il lettore ha già avvertito, le formule del Becker riassumono il pensiero di Maritain, di Berdiaeff ed altri. Nelle tesi seguenti il Becker sviluppa lo stesso pensiero nei rapporti fra capitale e lavoro. «Nella misura del possibile – egli scrive alla tesi 11 – il capitale deve coincidere col lavoro. Là ove questi due elementi sono dissociati, come nella produzione industriale, bisogna riunirli sulla base d’un regime di democrazia industriale, essendo bene inteso che questa dovrà essere organica, per non cadere nei difetti della democrazia quantitativa e integrare i valori d’iniziativa e di autorità». Un regime di comproprietà degli strumenti della produzione abolirà il salariato, sostituendovi la figura del lavoratore proprietario; e le forme di produzione nelle quali ancora sussiste l’unità del capitale e del lavoro (artigianato) dovranno venire rinforzate coll’organizzazione cooperativa. La proprietà personale costituisce il fondamento economico dell’autonomia umana e non può in alcun modo diventare strumento di sfruttamento. Il personalismo poi combatte il comunismo specialmente perch’esso non è possibile senza un uso esagerato della costrizione. La società personalista è anche favorevole al corporativismo, ma purché esso si fondi su organi professionali «liberamente costituiti dai lavoratori e non imposti dallo Stato». Infine De Becker preconizza una rivoluzione contro la società borghese e i moderni regimi. Questa rivoluzione personalista vuole l’abolizione del capitalismo in occidente e la spiritualizzazione del regime comunista in Russia. Mezzi violenti dunque? No, altre tesi spiegano poi che si tratta di una rivoluzione delle idee, che un tempo si sarebbe chiamata più propriamente riforma, ma che ora, seguendo la moda, vuol essere anch’essa una rivoluzione. La rivoluzione deve cominciare dalla persona, da se stesso; è un’ascesi. Gli adepti di questa dottrina si riuniranno in comunità, al di fuori dei partiti, ma col proposito d’imbevere delle nuove idee i loro programmi. Queste comunità avranno carattere paficista, subordinando al loro ideale della società futura anche gl’interessi immediati delle patrie. Non occorre essere profeti per prevedere che quest’ultime saranno le tesi più contrastate del prossimo congresso. Complessivamente però: materiale ancora greggio, soggetto a lavorazione, ma che può diventare oggetto d’un nuovo movimento internazionale. 