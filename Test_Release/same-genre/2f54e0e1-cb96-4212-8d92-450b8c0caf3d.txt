Sono convenuto a recare innanzi a queste urne l’omaggio del governo democratico nazionale. A questo omaggio rappresentativo e ufficiale si unisce il sentimento di chi ebbe l’onore di essere commilitone dei due commemorati nel periodo più tragico della loro vita, certo in un momento tragico della vita nazionale. Nella storia della democrazia più che lo statuto, più che la costituzione, vale l’esperienza. E noi in quel periodo, nel periodo delle lotte del ’23, del ’24, del ’25 abbiamo avuto nella esperienza storica la rivelazione che non si può fare assolutamente la lotta per la giustizia e il processo se non è garantita la base della libertà. Questo senso comune ci ha gravati allora nella lotta: questo senso comune è ancora oggi alla base di una cooperazione la quale vuol mantenere e difendere la libertà per tutti e per la libertà muove verso la giustizia sociale. Non crediamo che la violenza, che l’intensificazione della lotta, fino alla esasperazione, possano veramente portare al progresso. Crediamo che violenza ed esasperazione ci facciano correre un gravissimo pericolo perché nel momento decisivo tale violenza interna ci potrebbe far perdere oltre la libertà, la pace internazionale. Voglia Iddio che nella coscienza di tutti si faccia chiara questa convinzione, che la base del progresso e della giustizia è condizionata alla difesa della libertà e che la libertà interna è assolutamente premessa necessaria per la libertà e quindi per la pace internazionale. 