Siamo saliti, recentemente, sul Kahlemberg alla cappella di Giovanni Sobieski . Dall’alto abbiamo voluto ammirare le ultime appendici alpine e la pianura danubiana. È una delle scene più belle del mondo. Ma oggi, che ci interessano le cose e gli aspetti della natura? Pensavamo agli uomini e alle grandi ironie della storia. Qui lampeggiarono le spade dei cristiani, sguainate per la liberazione di Vienna. Laggiù, sull’ampia pendice che si estende alla mia destra, il campo interminabile delle tende mussulmane; e sull’ultimo promontorio il padiglione di Kara Mustafa, circondato dai bulok, guardie del sultano e della bandiera del profeta. La storia vi ricorda gli orrori dell’assedio di Vienna, l’oltracotanza della Mezzaluna, infine la strepitosa vittoria del principe polacco. L’odio al turco cova ancora nel cuore del popolo viennese e traspira dai più noti proverbi del gergo. Tuttavia i negrieri della Borsa, i bulok della stampa hanno tentato di tramutare l’odio in amore. Poveri turchi condotti al macello come agnelli, sotto le mura di Tripoli! Povere donne del deserto alle quali gli invasori hanno trucidato i fedeli mariti, a tradimento. Poveri beduini gentiluomini, ai quali i nemici ladroni hanno confiscato i poteri, onestamente ereditati dagli avi! Invettive, sarcasmo ed ingiurie contro i loro nemici, che rinnegano le leggi della civiltà! Un momento, viennesi; sapete chi sono i nemici, contro i quali voi dovreste scaricare le vostre catapulte di sdegno e di morale condanna? Non temete, non vi parliamo della Triplice né dei patti d’oggi. Dopo certi avvenimenti, si sa che i patti moderni, stretti fra cristiani, non hanno molta consistenza. Vi ricordiamo la vostra storia, le grandi gesta del passato, le alleanze trionfali dei vostri nonni. Quando Solimano II invase l’Ungheria chi mosse in aiuto contro i turchi? Gli italiani. A Belgrado, nel 1456, i turchi stavano per soverchiare i principi coalizzati. D’un tratto comparve agli avamposti un’alta figura di frate, col crocefisso in mano. I cristiani, dietro a lui, corsero all’assalto e la Mezzaluna che già si vedeva sorgere sull’Impero danubiano, tramontò. Il nome di quel frate? San Giovanni da Capistrano. E non ricordate ancora nelle vostre cronache le infocate parole di Marco d’Aviano? Quando sopra Vienna s’agitava ormai minacciosa la scimitarra del profeta, furono vostri alleati i veneti, i quali sotto il comando vittorioso di Francesco Morosini attaccarono i turchi alle spalle. Più tardi quando la Monarchia d’Asburgo pareva dovesse soccombere un’altra volta, chi fiaccò definitivamente l’oltracotanza mussulmana? Il genio ed il valore italiano. Eugenio di Savoia, com’è noto, usava firmarsi così: Eugenio von Savoie. Gli si chiese perché. Rispose: Perché ho il cuore d’italiano contro i nemici, di francese per il mio sovrano, di tedesco per gli amici. È bene che l’abatino di Soissons sia morto da un pezzo. Poiché se fosse vivo e leggesse la stampa tedesca, cambierebbe senza dubbio la sua firma. Il von almeno scomparirebbe di certo, perché oltre che l’amicizia, è scomparsa anche la più doverosa riconoscenza verso i meriti secolari la nazione ed il nome italiano. Quando i lettori trovano che i giornali vogliono sapere quando e dove e perché ed a che scopo è partita la flotta, ricordino che già nell’anno 886 l’imperatore Leone VI nelle sue Istituzioni militari inseriva a proposito il seguente capitolo: «Quando una flotta mettesi in mare, nessuno sappia dov’è diretta né per qual cammino. Si scriveranno gli ordini in una lettera suggellata che si darà al capo, prescrivendogli di non aprirla che in alto mare a data distanza e vi troverà le sue istruzioni senza che i nemici possano essere istruiti». E badate, quando l’arte della guerra fissava questo canone, non c’era né telegrafo, né telefono, né la macchina da stampare! Leggendo le vittoriose notizie della stampa mussulmana e delle luminarie che si sono fatte a Stambul per una battaglia vinta che non fu vinta, abbiamo ricordato la strana disserzione scritta da un illustre scrittore francese del secolo scorso in argomento. Un giorno – scrive nel punto più interessante – domandavo ad un generale: «Che cos’è una battaglia vinta?» ed egli dopo un istante di silenzio rispose: «Io nol so»; poi taciuto ancora alquanto: «È una battaglia, che il nemico crede di aver perduta». Nulla di più vero. Un uomo che si batte con un altro è vinto quando è ucciso o prostrato, e l’altro in piedi. Non così di due eserciti; l’uno non può essere ucciso finché l’altro sta: le forze si bilanciano come i morti, e massime dopo che l’invenzione della polvere pose maggior eguaglianza nei mezzi di distruzione, una battaglia non si perde materialmente, cioè per esservi più morti da un lato che dall’altro. Onde Federico II che ben se ne intendeva, disse: «Vincere è andare innanzi». Ma chi è che va innanzi? Quello, di cui la coscienza ed il contegno fan dare indietro l’altro. È un momento decisivo che sfugge affatto alla riflessione, dove il numero non ha a che fare. L’opinione è tanto potente alla guerra, che da essa dipende il cambiar la natura dell’avvenimento stesso, e dargli due nomi diversi per puro suo talento. Un generale gettasi tra due corpi nemici e scrive alla sua Corte: «Io l’ho tagliato fuori; è perduto». Il nemico scrive alla sua: «Egli s’è messo tra due fuochi; è perduto». Quale dei due s’ingannò? Quello che si lasciò sorprendere dalla «fredda idea». Supponendo uguali le circostanze, e massime il numero, mostratemi fra le due posizioni una differenza che non sia puramente morale. Il termine di «circuire il nemico» è una di quelle espressioni che l’opinione volta alla guerra, come essa l’intende. La Spartana, al figlio che lagnavasi della spada troppo corta, rispose: «Avanza d’un passo»; ma se il garzone avesse potuto farsele intendere dal campo e dire a sua madre: «Io sono girato», essa gli avrebbe risposto: «Girati». È l’immaginazione che perde le battaglie. Evidentemente i turchi hanno creduto sia vero anche il contrario ed hanno voluto dimostrare che l’immaginazione è anche quella che le vince. 