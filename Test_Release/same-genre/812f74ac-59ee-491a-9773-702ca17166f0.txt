Oggi il Consiglio dei Ministri è riunito per deliberare sull’estensione alle Nuove Provincie della legge comunale e provinciale, ossia dell’ordinamento politico-amministrativo del Regno d’Italia. Perciò quello che scriviamo oggi è già in funzione della storia e non dell’attualità politica. Il nuovo Governo venuto al potere per inaugurare i metodi sommari e sbrigativi e per far ricorso alle formule più semplici e simmetriche ha trovato subito un’alleata naturale nella burocrazia del centro che sfugge a qualsiasi lavoro di comparazione e di differenziazione e trova che il problema è risolto nel modo più comodo quando alle 69 province esistenti se ne aggiungano altre tre o quattro per le quali possano valere le stesse circolari e le stesse istruzioni. Per questa ragione anche la proposta Albanese, accolta dalla maggioranza della Commissione, avrà difficilmente fortuna; per questa ragione le stesse proposte di modificazione, presentate dalla prefettura di Trieste corrono il rischio di venire trascurate. Poiché – ci sia concessa la breve parentesi – conviene sapere che la Prefettura di Trieste invitata come quelle di Trento e di Zara a formulare un progetto di estensione della legge comunale e provinciale, nonostante il breve termine concessole, proponeva la modificazione di una serie di articoli allo «scopo di sveltire e facilitare la finanza e la contabilità dei comuni e delle provincie, nonché di rendere meno gravose e più semplici le funzioni di vigilanza e di tutela» e come «un’utile transazione con le norme assai più semplici qui in vigore, con la pratica improntata a più largo senso di fiducia e responsabilità e con i concetti di larga autonomia a cui si improntavano le amministrazioni locali». Parole queste che per un’indiscrezione, della quale ci accusiamo in colpa, un amico di Trieste ha colto di sfuggita dalla relazione ufficiale della prefettura giuliana e che poniamo qui a sua lode e per dimostrare quanto oggettive e quanto realistiche siano le ragioni di coloro che sono contrari alla livellazione. Aggiungeremo che le modificazioni proposte da Trieste corrispondevano in massima alle modificazioni già accolte nel progetto governativo del già citato comitato interministeriale, per concludere che burocrazia locale, esperta della pratica amministrativa delle N. Provincie, e commissione consultiva nella proposta Albanese si sono trovati sulla stessa linea. Ma – e chiudiamo la non inutile parentesi – abbiamo detto che con ogni probabilità nemmeno tali proposte avranno fortuna. Certo che se una discussione calma e oggettiva, fosse possibile, il governo fascista non sarebbe sordo a queste considerazioni – e ne abbiamo conferma dalle labbra stesse del suo capo –; ma disgraziatamente la nostra questione viene a maturità in un momento in cui l’uniformità delle leggi anche amministrative è invocata come un necessario rafforzamento dell’autorità statale e ogni varietà sembra debolezza; e più disgraziatamente ancora qualsiasi rivalutazione degli enti locali è ritenuta un aumento di potere degli allogeni, e quindi un pericolo politico. In verità noi siamo convinti che anche queste preoccupazioni non hanno la gravità che viene loro attribuita, ma oggi, nel clima politico attuale sarebbe difficile infondere in altri la convinzione che ci viene da una nostra particolare esperienza del convincere fra stirpi diverse. La battaglia è quindi definitivamente perduta? Sì, se l’avessimo impegnata per velleità di misoneismo e legittimismo locale. Sì, se avessimo considerata la questione del nostro assetto amministrativo come appartata dal resto della vita nazionale. Sì, se fosse vero che la nostra campagna si fosse ispirata ad un trentinismo antagonistico all’italianità. Ma noi proclamiamo invece che la battaglia esce oggi dal campo locale per allargarsi al campo nazionale. Gli amici che hanno seguito il nostro giornale sanno che non ci è mai mancata la concezione storica e dinamica del nostro problema e che lo abbiamo vissuto e veduto nei suoi rapporti colla riforma generale dell’amministrazione italiana. I sindaci, i segretari comunali, gli amministratori degli enti locali e i procuratori della Provincia diano tutto il concorso della loro opera e della loro volontà perché la legge – come verrà programmata – trovi anche applicazione; e d’altro canto il prefetto e gli organi dell’autorità statale si prendano ogni cura perché il passaggio dall’uno all’altro sistema avvenga colle minori scosse possibili e col minore disagio del pubblico e delle amministrazioni e non dimentichino che, soggettivamente e oggettivamente, cioè nel fatto e nella convinzioni, i trentini sacrificano sull’altare della legge una maggiore libertà amministrativa e quindi una maggiore partecipazione al governo della cosa pubblica. Ma, inchinatici alla maestà delle comuni leggi patrie, come si conviene ai buoni cittadini da cittadini coscienti delle italiche tradizioni ci rialzeremo subito per riprendere con fede la battaglia. Se il principio del decentramento amministrativo e dell’autonomia locale non ha ottenuto all’atto della sistemazione amministrativa quel successo che pur la legge di annessione gli aveva formalmente garantito, il successo finale tuttavia non potrà mancare e forse è più vicino di quello che non si speri. Gli ordinamenti amministrativi sono in uno stadio di rapida evoluzione. La legge del 15 è già superata dalla riforma, maturata fin quasi alla promulgazione, del 22; l’on. Rocco proclama che essa è indilazionabile e Mario Govi, interprete del presidente del Consiglio dichiara nel Popolo d’Italia che la costituzione va rinnovata sulle basi del decentramento autarchico, fino ai poteri legislativi. Panta rei, è la segnatura dei tempi. I Trentini, gl’Istriani, i Goriziani, si schiereranno coi moltissimi amici della altre Provincie e continueranno la battaglia, fino alla vittoria che oramai, per la fortuna d’Italia, non è lontana. 