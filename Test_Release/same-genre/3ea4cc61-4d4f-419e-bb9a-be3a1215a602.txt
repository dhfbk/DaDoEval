Il manifesto del Deutscher Verband parla un linguaggio chiaro e inesorabile. Lanciare in faccia al governo una protesta solenne (entgegenschleudern), protesta di fuoco contro il delitto della pace di S. Germano (Frevel), plebiscito al cospetto d’Italia e di tutto il mondo (Volksabstimmung). Questo è un linguaggio alquanto diverso da quello misurato e cerimonioso che i delegati del Verband usarono spesso a Roma, tanto che vi seppero guadagnare presso gl’ignari e superficiali politici della capitale la fama di gente alla buona e accomodante. E sopratutto il tono è molto differente da quello usato, quando si trattava di dimostrare che la concessione dell’autonomia, il pagamento del debito di guerra, la favorevole regolazione della valuta avrebbero indotto i tedeschi a far la parte dei buoni figliuoli. I nomi dei candidati corrispondono all’asprezza della parola e al tono della musica. Tolto il Tinzl , homo novus, gli altri tre ricompaiono sulla scena, come ombre del passato. Nicolussi come lo ebbe a battezzare il prete che lo tenne al sacro fonte, o Reut-Nicolussi, come s’ebbe a ribattezzare egli stesso, quando dopo la guerra assunse un «nom de guerre», Nicolussi, membro dell’assemblea nazionale austro-tedesca durante tutto l’armistizio, Nicolussi che ancora dopo il novembre 1918 scriveva protestando che «i nipoti dei Goti ecc. ecc. dovessero essere curvati sotto l’odiato giogo dell’italiano, a cui la fortuna, non il valore conquistò la vittoria», Nicolussi, il quale scrisse che l’Italia «scatenò la guerra per criminosa brama di potere in onta a tutti i trattati», questo Nicolussi è ben chiamato dal suo breve ma significativo passato a lanciare in faccia allo Stato italiano la fiammante protesta dei Südtiroler. Willi Walther, che riesce simpatico almeno per la linea diritta e logica del suo pensiero pangermanista, è l’uomo predestinato da tutta la sua storia a conquistare a Bolzano quell’autonomia e quella preminenza economica ch’egli, commilitone fedele di Guglielmo Greil , ha sempre inesorabilmente contestato e negato a Trento, quando era in potere dei suoi amici, di concederla! Quale persona più atta di lui a perorare in Montecitorio la causa della giustizia distributiva e a dimostrare che i Trentini hanno torto, quando mettono in dubbio il buon diritto dei tedeschi? E il conte Federico Toggenburg! Personalmente un gentiluomo, un politico dai provvedimenti miti e dalle buone maniere. Ma dietro di lui si leva ancora sinistra l’ombra di Toggenburg, governatore, e di Toggenburg, ministro dell’interno durante la guerra. Quanti provvedimenti odiosi contro la popolazione trentina, comandati dall’autorità militare, portano la firma sua di uomo responsabile, quanti decreti d’internamento, che colpirono i nostri uomini migliori, portano il suo nome! Non tentiamo nemmeno di sfogliare questo libro, che i tedeschi riaprono oggi con gesto di sfida e che noi avremmo voluto togliere dai dibattiti politici, per riservarlo agli studi più sereni degli storiografi! Toggenburg! Quale collegio elettorale della repubblica austriaca lo rimanderebbe oggi in Parlamento? Non è la persona qui che prendiamo di mira, sulla cui coscienza e attività pubblica giudicheranno Dio e le generazioni venture, al cui sereno verdetto dovremo rimetterci tutti noi che con varia fortuna passammo a traverso la bufera, ma è l’incarnazione di un passato, è l’ombra dell’ancien régime che turba la nostra considerazione. Questi deputati della circoscrizione di Bolzano compariranno nel parlamento italiano inseparabilmente congiunti coll’ombra del loro passato, e quando si leveranno a protestare, quest’ombra si leverà con loro, come il sarcasmo di Mefisto che rende inefficace il patos di Faust, e quando si leveranno a chiedere, dietro loro s’alzerà l’ombra del passato a ricordare che hanno sempre negato, e quando invocheranno la giustizia nazionale, la pace, l’autodecisione, l’ombra comparirà alle loro spalle, come a dire: prima che ci disarmassero, era dominio, era guerra, era ragione di stato. Ora, a noi trentini, fino a un certo punto tutto ciò potrebbe riuscire indifferente, e potremmo attendere tranquilli come vada a finire questo fatale esperimento che gli alto-atesini intendono arrischiare, male consigliati dal momento psicologico che attraversano. Egoisticamente parlando, potremmo anzi esser lieti che a Montecitorio portino seco tale ingombrante bavaglio. Per disavventura però la cosa riguarda gl’italiani più immediatamente che non si pensi; si riflette su di noi, cioè nella stessa campagna elettorale. Abbiamo accennato altra volta al folle proposito dei tedeschi di portare la loro lista anche nella circoscrizione di Trento. La prima risoluzione venne presa in un’adunanza confidenziale alla Chiusa, subito dopo Pasqua. La decisione venne ora ribadita in un’adunanza di Badia. Il dottor Testor che dirige tale agitazione dallo studio dell’avv. Nicolussi, dichiarò che il tentativo non sarebbe senza speranze. In Anaunia – disse il Testor –, nella valle del Fersina, in Folgaria e forse altrove si potranno raccattare dei voti per una lista che oltre i quattro tedeschi comprenderà tre candidati-protesta ladini, cioè il Testor stesso di Livinallongo, il Kostner di Corvara (ex maggiore dei bersaglieri provinciali) e un Demetz di Gardena. Il tentativo è folle, abbiamo detto altra volta, ed è anche criminoso, perché è destinato a trascinare nella politica di protesta tedesca i ladini, che credono viceversa di aderire semplicemente a un movimento autonomistico che non è in discussione. Sovratutto, abbiamo scritto, che esso è atto ad inasprire inutilmente il conflitto nazionale. La stampa altoatesina ci ha risposto collo scherno. Noi aggiungiamo però oggi ch’esso è anche una sfida ed una provocazione, che il nostro paese, abbia anche la sua sensibilità ridotta da miserabili lotte d’interne fazioni, dovrà sentire profondamente. Ah! Ah! Reut-Nicolussi, Toggenburg, Walther, Herr Major Franz Kostner candidati per il Trentino: sarebbe comica, se non fosse tragica. Tutta la guerra che si ripresenta a chiedere un plauso e una sanatoria, la guerra che hanno scatenata coll’ultimatum alla Serbia, la guerra che hanno combattuta dalla parte dei dominatori e coll’oppressione delle minoranze nazionali, la guerra che hanno voluto prolungare fino alla catastrofe (Carlo si vide tacciato di tradimento dai correligionari del Walther, quando tentò di chiudere la partita), la guerra che ci costò tanti morti nelle paludi galiziane, la guerra che volevano protrarre fino che fosse stato assicurato all’Austria il dominio del Friuli veneto e delle Alpi vicentine, la guerra che, vinta – ricordate il congresso di Sterzing – per consiglio degli stessi partiti che costituiscono il Verband – ci avrebbe portato il più aspro dominio militare e la più radicale germanizzazione. E dire che noi volevamo dimenticare, e non pensarci più, come fosse stato un brutto sogno. Pensare che abbiamo detto: Voi, tedeschi, o ladini o chicchesia tenetevi la vostra idea, noi la nostra. Quello ch’è stato è stato, non pensiamoci più. Guardiamo all’avvenire, cerchiamo un modus vivendi. E spingendo lo sguardo nell’indomani, accarezzavamo la prospettiva d’una collaborazione, se non di cuori, almeno d’interessi. Castelli di carta. Questa zaffata di aria muffa, manda tutto a catafascio e, sulle rovine, sogghignano le ombre del passato. 