Dice che da questo C.[onsiglio] n.[azionale] non deve uscire per la Regione una qualunque direttiva che faccia il gioco degli avversari . Precisa che se il termine per le elezioni regionali è di carattere impegnativo , bisogna adeguare le nostre mosse a questa urgenza. Non si può tuttavia negare che spira vento di [omissis] contro la Sezione [recte: la Regione]. C’è soprattutto la questione finanziaria. C’è un meccanismo legislativo che assorbe tutta la nostra attività. Tra Camera e Senato se ne va tutto il nostro tempo. Il governo è preso completamente da questo anello. Soverchiati dall’attività parlamentare non abbiamo il tempo per studiare a fondo il problema regionale, caso per caso. La questione economica ci assorbe. C’è poi la questione politica dell’autonomia regionale. Battersi per la Regione se attaccati, ma scegliere l’iniziativa no. Gli altri partiti di governo, tranne il Pri, non sono con noi nel terreno regionale. Bisogna procedere coi piedi di piombo, per non correre il rischio di essere battuti nel terreno regionale. Le elezioni regionali presentano troppi pericoli per non vedere con terrore la messa al centro delle nostre discussioni di partito il problema della Regione. Bisogna distinguere nettamente il problema amministrativo da quello politico. Fare del problema regionale oggi una bandiera di partito significa mettere in pericolo questa bandiera. Bisogna evitare che il Pci adoperi la regione come una catapulta contro lo Stato. Il governo sta vagliando i progetti per la Regione; chiede che il C.[onsiglio] n.[azionale] non dica una parola precipitosa. La Regione non deve essere per il C.[onsiglio] n.[azionale] una questione dirimente. La questione va considerata più a fondo; e se del caso in altra sessione del C.[onsiglio] n.[azionale]. [Nella seduta pomeridiana del 25 settembre 1948, De Gasperi interviene nuovamente per interrogare il Consiglio nazionale sull’opportunità di rinviare, in primavera, il Congresso del partito e di creare un organo di coordinamento per il migliore funzionamento dei gruppi parlamentari. Riprende poi la parola nella seduta antimeridiana del 26 settembre 1948, in riferimento alla proposta formulata da Paolo Cappa – su «mandato» del gruppo parlamentare senatoriale della Democrazia cristiana – di inserire la questione economica e finanziaria tra gli ordini del giorno del Consiglio nazionale]. Precisa che l’o.d.g. del C.[onsiglio] n.[azionale] riguarda la vita del partito. Evidentemente i temi proposti da Cappa potranno essere invece inclusi fra i temi del Congresso ed, eventualmente, dell’assemblea organizzativa. Replica che la questione non è all’o.d.g. e quindi il gruppo Senatoriale non può pretendere una discussione al riguardo. Ma ha possibilità di chiedere chiarimenti al governo nella sua sede. Qui la discussione apparirebbe impreparata. Rileva comunque che il governo vede chiaramente il problema e cerca di affrontarlo. Il governo è [omissis] nella gravità della situazione economica. Dice che questa è una questione politica di competenza dei gruppi parlamentari. Il problema economico è di tale gravità che non può essere discusso fuori dall’o.d.g. Risponde agli ultimi oratori e sottolinea, appunto in ordine agli sviluppi legislativi, la opportunità di avere messo il segretario del partito alla Vicepresidenza del Consiglio. Osserva poi che non sempre i ministri hanno il tempo e le forze per andare in uno dei gruppi a relazionare sulla loro attività Se i gruppi hanno il diritto di chiedere al governo qualcosa di più, il governo ha il diritto di chiedere ai gruppi qualcosa di meglio. Insiste perché i parlamentari riducano al minimo le loro assenze. I rapporti tra governo, partito e gruppi si determinano in una graduatoria, ma [recte: non] di poteri, ma di servizio. Fa alcune esemplificazioni su alcuni fatti incresciosi accaduti in sede di Commissioni parlamentari. Dà alcuni chiarimenti sui precedenti che hanno portato il piano Fanfani ad uscire senza una elaborata discussione in sede dei gruppi. Circa la riforma agraria, pensa che, essendo un problema [omissis] tecnico, non è opportuno che appaia come un progetto esclusivo dei parlamentari della Dc, ma deve apparire un progetto uscito dalla pubblica discussione. Si richiama a quanto è accaduto per la questione dei fitti. Il suo chiodo è sempre quello della disciplina dei gruppi. Nostri parlamentari debbono mantenersi nel settore assegnato: si deve essere sicuri della loro presenza, sempre . Puntualità – consapevolezza dei compiti – senso di responsabilità – della pluralità delle forze. Questi motivi possono essere motivo di un ordine del giorno che tratti dei rapporti tra governo, partito e gruppi. Il governo ha dei [mesi] di tempo per presentare leggi organiche nei nuovi istituti costituzionali, come il Consiglio Economico, organo di collaborazione e di [omissis]. Quindi, sotto questo aspetto, pensa che si debba prima pensare alla costituzione del Consiglio Economico e poi passare alla regolamentazione giuridica dei sindacati, che potrà essere preventivamente discussa dallo stesso Consiglio Economico, costituito in precedenza. Ad ovviare inconvenienti di coordinazione, prega i gruppi legislativi che studino preventivamente la gradualità e i collegamenti dei provvedimenti legislativi interdipendenti. Esprime il senso di gratitudine e di felicitazione ad Alessi per la sua appassionata espressione e lo assicura che la Dc [non] ha mai messo in dubbio la «capacità» e la delicatezza delle sue funzioni, la sua competenza, il suo spirito di sacrificio, l’attaccamento della Sicilia all’Italia. Concorda che manca una sincronizzazione fra l’attività regionale e quella sezionale nel nostro campo. La stampa deve veramente essere un elemento di classificazione e di difesa della situazione siciliana. C’è però da dire che l’aria di [omissis] contro il regionalismo, non si riferisce particolarmente alla Sicilia. La perplessità discende dal fatto che si teme che gli inevitabili errori siciliani si ripetano anche in altre Regioni. C’è un fenomeno di congestione che si teme debba ripetersi ovunque. C’è il problema finanziario. È per questo che invita gli autonomisti ad andare avanti nell’esperienza, pur mantenendo fede nell’avvenire delle Regioni. C’è poi il fenomeno del [omissis] dipendente dallo straniero, che si è insinuato in tutti i [omissis] e che mette in pericolo le istituzioni rappresentative. Le rappresentanze regionali rendono più facile questo inserimento e questo attacco, ogni regione che conquistano potrebbe diventare una Repubblica comunista, con una milizia regionale di parte. Sono preoccupazioni di carattere generale che investono tutto il problema regionale. Alessi deve rendersene conto; può essere d’altra parte, sicuro che sarà resa concreta giustizia al suo sforzo e al suo sacrificio. 