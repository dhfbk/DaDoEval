Porge innanzitutto il saluto ai nuovi ministri Bracci e Cianca . Successivamente richiama l’attenzione sulla gravita e solennità che porta la decisione sulla consultazione popolare e sulla procedura della Costituente. È stato espresso il desiderio che tali questioni siano connesse a quelle aperte sulla legge elettorale. Propone perciò che la discussione si svolga nell’ordine e sugli argomenti seguenti: 1) questioni connesse con la Costituente; 2) legge elettorale; 3) incarichi tecnici da elaborare. Fa presente inoltre che si ritorni sull’argomentonel pomeriggio, prendendo le decisioni che l’urgenza del caso richiede. Riferisce poi che il Consiglio di Gabinetto ha fatto sensibili sforzi nei giorni scorsi per ottenere e garantire la possibilità di interpellare il Paese senza differire le elezioni, venendo così ad avvicinarsi a un punto di confluenza pratica. Le discussioni sono sorte dalla necessità di estendere il senso dell’art. 1 della legge del 1944 per quanto riguarda la procedura sostanziale . La questione più importante verteva sul Governo che dovesse continuare durante la Costituente, l’opera di quello attuale. Occorreva l’accordo preliminare dei partiti e bisognava tener anche conto delle varie tendenze e della volontà popolare. Ne risultò il referendum, ma doveva, esso, essere preventivo, successivo o intermedio? C’era pure la questione del referendum sui poteri della Costituente. Tutti i partiti si adoperarono per evitare la crisi e garantire le elezioni e fu così che si arrivò ieri ad una transazione, sulla quale, però Cianca riservò l’accettazione del suo partito. La prima questione è se si deve fare o meno il referendum sul problema istituzionale. Il Consiglio di Gabinetto sarebbe giunto all’accettazione del referendum preventivo, proposto da alcuni e al quale altri si sono adattati. Dato che è tuttora vigente l’istituzione monarchica, la domanda posta è la seguente: Volete voi che sia istituita la Repubblica? Per il caso quindi che il referendum fosse stato favorevole alla Repubblica si è stabilita la procedura conseguente per la nomina del capo dello Stato provvisorio. Però si è dovuto anche aggiungere una formula per l’ipotesi della vacanza luogotenenziale; si è poi ricercato di stabilire l’attività legislativa dell’Assemblea nella quale è prevista una concessione al decreto del 1944 nonché al parere dei giuristi. Fa presente che un lavoro preminentemente di ordine amministrativo, come quello dei trattati internazionali e del trattato di pace, potrà essere devoluto al Governo invece che all’Assemblea. Ciò darebbe forza al Governo per resistere anche in sede di trattative. Si è pure voluto tentare di limitare il potere di Governo sulla base della formula francese. L’Assemblea Costituente decade entro i 10 mesi. Poiché le elezioni saranno in giugno, si dovrebbe essere in grado di fare le elezioni del nuovo Parlamento almeno in ottobre, ma ciò gli sembra impossibile: viceversa si andrà in primavera. Qualcuno si è pronunciato per una proroga di 4 mesi. È chiaro che qualora il referendum si pronunci sfavorevole alla repubblica, rimane in vigore il sistema luogotenenziale: ci sono questioni subordinate che andranno risolte in seguito. Il votare per la Monarchia non implica peraltro il decidere subito sulla persona fisica rappresentante dell’istituto. In quanto alla formula del giuramento, si è molto discusso, sollevando anche la possibilità di eliminare il giuramento. Ritiene, però, che sarebbe comunque necessario un giuramento solenne per l’accettazione delle decisioni della Costituente e che analogo impegno di rispettare i risultati dovrebbe essere preso dai partiti, allo scopo di tutelare la libertà dei cittadini di esprimere la loro opinione. Era necessario trovare una formula anche per le leggi e si è stabilito che esse, salvo quelle di materia costituzionale, decadono se non sono ratificate dal Parlamento. Infine, si è discusso se tutte queste questioni dovranno essere poste sotto la tutela dell’opinione pubblica oppure come per la legge del 1944. La situazione è talmente difficile che sarebbe stata necessaria, come per la questione istituzionale, la consultazione popolare. Ma la materia è così complessa che l’elettore non saprebbe orientarsi. Perciò bisogna chiarire prima in modo che la risposta sarebbe: sì o no per la prima questione, e sì solo per coloro che voteranno per la Repubblica. Si è parlato anche delle questioni elettorali, alcune delle quali sono rimaste aperte (quorum, art. 66, voto obbligatorio) nonché della situazione dell’Alto Adige. […] Pacciardi, del Partito Repubblicano, dichiarò che non sapeva ancora se i rappresentanti del suo partito entravano nella Consulta. Se intervenissero si schiererebbero certamente contro la Luogotenenza. II rappresentante del Partito Democratico è preoccupato della giustizia elettorale. Una rappresentanza di repubblicani, composta da Facchinetti , Pacciardi e Parri, mi prospettarono le loro preoccupazioni sul mantenimento della Luogotenenza durante le elezioni. Se si accettasse questo ritiro, essi accetterebbero il referendum e la partecipazione al Governo di coalizione, anche coi monarchici. Altri partiti all’infuori di quelli rappresentati nella Consulta, non sono stati interpellati. L’attuale Presidente del Senato ha anche mandato una petizione per ottenere un plebiscito sul problema. […] Chiede che la questione venga comunque discussa: in seguito il Partito d’Azione vedrà se può accedere. […] Chiede se potrebbe ottenersi che non venisse, allora, lesa la persona del Luogotenente . […] La formula più semplice era quella di votare sulla Costituente ma ciò avrebbe portato alla esclusione di taluni partiti. Se vogliamo fare la ratifica del decreto sulla Costituente c’è il pericolo di rimettere in discussione la Costituente stessa. […] Fa presente che i timori e le difficoltà esposti da Bracci sono stati anche suoi e non si è tralasciato di discutere i relativi problemi . Da parte dei partiti di sinistra le stesse obbiezioni sono state fatte valere. Egli favorì il referendum intermedio durante la Costituente, ma poi i partiti decisero quello preventivo. La cosa non può essere drammatizzata, in quanto l’elettore è chiamato, in conclusione, a fare contemporaneamente la designazione del Capo dello Stato e dei rappresentanti alla Costituente. Riguardo alla pregiudiziale del Partito d’Azione fa presente che vi è un fattore anche internazionale. Le dichiarazioni impegnative fatte fare sulla tregua istituzionale dovrebbero legare fino al nuovo Parlamento . Per il regime luogotenenziale, il sottoporlo al responso popolare ci farebbe trovare davanti ad una situazione imbarazzante cogli Alleati, specie con l’America. La costituzione deve essere decisa dalla Costituente e per assicurare ciò aveva proposto la formula: «volete che la Costituente decida per la Repubblica o la Monarchia?». Per il referendum sui poteri ci sarebbe il vantaggio di chiarimento. D’altronde tutte queste risposte sono contemporanee alle votazioni sulle persone che rappresenteranno alla Costituente. Da parte sua è favorevole all’accoglimento del referendum per mantenere l’accordo, però conservando il principio dell’antifascismo, nel senso di mantenere un fronte contro le violenze, le dittature, la politica di disastro, per evitare che si riformi una forza con velleità di rinascenza come quella che portò la Germania al disastro. [La seduta veniva sospesa alle ore 14.30. Il Consiglio dei Ministri veniva nuovamente convocato alle ore 17.30]. Fa presente che sentita la discussione generale e le riserve del Partito d’Azione si può iniziare l’esame degli articoli del decreto per la Costituente. Legge quindi l’art. 1 e propone il cambiamento della formula «chiuse le elezioni» in «proclamato l’esito delle elezioni». […] È stato proposto un cambiamento nel senso di specificare Monarchia o Repubblica. Rileva quindi la necessità di stabilire due contrassegni che rappresentino i due istituti, lasciando all’elettore la relativa scelta. […] Legge l’emendamento sulla maggioranza qualificata dei 3/5 per l’elezione del Capo dello Stato e propone che al 3° scrutinio subentri la maggioranza assoluta. Il Consiglio approva. Per l’ultimo comma dell’art. 4 fa presente che se si volesse fare la sospensione del Luogotenente, ci si troverebbe in contrasto con la tregua istituzionale, con la conseguente opposizione degli Alleati. Ha, inoltre, l’impressione che lo stesso Principe manterrà, come ha confermato in altre occasioni, la promessa di voler fare in modo che i cittadini esprimano liberamente la loro volontà. […] È arrivato a proposte transattive perché la proposta di ignorare il conflitto fra la volontà di una Costituente sovrana e il decreto n. 151, derivava dalle proposte americane. Il dissimularla non era facile perché i partiti non hanno tenuto ad affermare l’antitesi. La cosa non è sorta così soltanto per iniziativa del Partito liberale ma anche per l’intervento alleato che vuol vederci chiaro a tempo . Nasce, quindi, una necessità di accordo, per il quale egli proponeva una soluzione intermedia. Una eventuale crisi sarà domani oggetto di polemica. Peraltro oggi siamo su un piano di compromesso. […] Prende atto delle dichiarazioni di Bracci e chiede in quale momento dovrebbe essere fatta la dichiarazione del Partito d’azione . Se si accetta il progetto si devono fare tutti gli sforzi per farlo passare alla Consulta, salve tutte le dichiarazioni. 