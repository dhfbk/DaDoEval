Vienna, 20 febbraio. Liberté... fraternité! Come è noto, nel comitato pro questione universitaria, era rappresentata anche l’Unione cattolica; o finché fu in vista l’avversario comune, e la meta parve vicina, regnò anche la concordia, almeno apparentemente. È noto però ancora che prima delle ferie natalizie si era tentato invano di costringere il clericale a ritirarsi; la maggioranza dopo lungo dibattito aveva dato ragione a lui. Ora l’idea ha fatto strada; e prendendo a pretesto (pretesto: è la mia intima persuasione) la scissura avvenuta durante le vacanze, che ognuno sa da chi fu promossa, si chiesero di nuovo per mezzo dello studente baron Altenburgher le mie dimissioni. Il sottoscritto giudicando inutile e senza esito un’ulteriore resistenza, fece pervenire al presidente del comitato il seguente scritto: «Secondo quello che mi riferisce il membro del comitato baron Altenburgher, la gran maggioranza è contraria a che il sottoscritto rappresenti più oltre nel comitato gli studenti della società cattolica. Il sottoscritto, pur protestando di non riconoscere affatto i motivi addotti, e riservandosi ulteriori commenti, rassegna con ciò le sue dimissioni. A. Degasperi» 