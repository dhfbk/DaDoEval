Compiono oggi vent’anni dal giorno memorando in cui l’immortale Leone XIII pubblicava l’enciclica Rerum Novarum, colla quale richiamava sapientemente e paternamente l’attenzione del mondo intero sulle condizioni economiche e morali delle classi popolari, e con autorevole parola incitava quanti hanno senso di carità e di giustizia ad interessarsi vivamente ed efficacemente delle sorti del proletariato. Sarebbe ingiustizia negare che la parola del grande Pontefice non abbia avuto un’eco larga ed efficace in tutto il mondo; poiché specialmente da allora si constatò una vera rifioritura di istituzioni economico-sociali d’ogni maniera, destinate appunto a migliorare la condizione non solo morale ma anche materiale delle classi lavoratrici. Solo pochi giorni fa l’on. Longinotti , nel suo poderoso discorso poteva annunciare in Parlamento che nel Regno, dai dati desunti dalla inchiesta dell’ufficio del Lavoro, dati per varie ragioni inferiori al vero, esistono attualmente 368 leghe di lavoro cattoliche con oltre 100.000 iscritti; 1790 società operaie cattoliche di mutuo soccorso; 1737 tra cooperative agricole di varia natura, cooperative di produzione, di lavoro e di consumo; 102 banche ad ispirazione cattolica; 1611 casse rurali e popolari cattoliche. In complesso dunque, restringendoci al Regno, sono ben 5608 autentiche istituzioni economiche esistenti per merito ed opera dei cattolici, le quali stanno a provare come la Chiesa abbia veramente a cuore le classi proletarie, e rispondono eloquentemente a tutte le calunnie avversarie, a tutte le male arti di coloro, che poco o nulla lavorando per il vero bene del popolo, lavorano altrettanto a rendere invisi nel popolo stesso il Papato e la Chiesa. Anche i cattolici trentini oggi possono affermare a fronte alta di aver compiuto il loro dovere di fronte ai bisogni del popolo nostro. Sì, nel campo della coltura popolare, come in quello dell’organizzazione economica e sociale, i cattolici trentini hanno spiegato una attività che è presa a modello da consenzienti ed avversari di altri paesi. È dunque non solo ragionevole, ma doveroso anche che venga commemorato il solenne anniversario della pubblicazione della Rerum Novarum e che di essa si facciano conoscere ed apprezzare l’alto significato e i benefici effetti. Ma non bisogna credere che l’enciclica Rerum Novarum, nella mente e nel cuore del Pontefice che l’ebbe dettata, fosse destinata soltanto o principalmente a suscitare dovunque istituzioni economiche a favore del popolo: essa ebbe di mira soprattutto di ristabilire il doveroso equilibrio nei rapporti tra le varie classi sociali, onde prima ancora che di libere istituzioni dovute alla attività personale o collettiva dei cattolici, l’enciclica memoranda parla sapientemente di carità generosa non solo, ma anche di rigorosa giustizia, di diritti e di doveri sociali, che quanto sono gravi altrettanto sono sacri per i padroni non meno per gli operai. Cosicché l’immortale enciclica non deve essere ritenuta un semplice manuale, per quanto autorevole, di organizzazione sociale cattolica, ma deve essere riguardata e venerata come un vero e proprio codice di giustizia sociale, tanto più autorevole, in quanto si basa come su granitico fondamento, sui dettati ineccepibili del Vangelo. In Francia, in Belgio, ed in altri paesi civili la Rerum Novarum viene oggi commemorata con un entusiasmo che crescit eundo. Sembra che in momenti in cui assistiamo al naufragio di scuole, di dottrine che ancora qualche anno fa si bandivano come munite del sigillo dell’eternità e che oggi sono relegate modestamente in soffitta, i cattolici trovino una gioia particolare a mostrare intatta la loro carta, la Rerum Novarum. Essa significa riformismo nell’organizzazione sindacale, ed è precisamente questo movimento che trionfa. Ketteler vince su Carlo Marx, la Rerum Novarum trionfa sul Capitale. 