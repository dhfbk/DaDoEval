In merito alla questione di Trieste fa presente che dopo la Conferenza di Lisbona già riferì le dichiarazioni fatte dal ministro Eden al riguardo. Rileva che le tre Cancellerie di Francia, Inghilterra e Stati Uniti d’America stavano consultandosi per iniziativa dello stesso Eden ma che, nel corso di queste riservate trattative avvenivano gli incidenti del 20 marzo. Comunque è stata prospettata l’urgenza di eliminare il punto debole della nostra situazione costituito dalla minaccia dell’indipendentismo e che in conseguenza è stata presa l’iniziativa di un esame comune della situazione allo scopo di rendere più intima la collaborazione in Trieste nello spirito del Patto atlantico e della dichiarazione tripartita. Sono state quindi previste due fasi: la prima in sede tecnica affidata all’opera di esperti e di funzionari; la seconda che avrà attuazione – se necessario – mediante trattative in sede diplomatico-governativa. Ha sottolineato la necessità di evitare che qualunque passo in favore di Trieste possa pregiudicare la questione dello Zona B. Lo stato della questione oggi è ancora nella fase provvisoria, prevista dal Trattato, di governo delle due zone a mezzo di comandi militari. Questa fase si concluderebbe con la nomina del governatore il che comporterebbe il riconoscimento formale del Territorio libero. La reazione della Jugoslavia alle ultime iniziative del governo italiano è stata violenta: Tito pur avendo accennato ieri, in un suo discorso, a ricatti, ha tuttavia chiesto di partecipare alle prossime conversazioni, ma una soluzione non sembra probabile. Premesso che ogni progresso nella zona A non deve danneggiare, neppure psicologicamente, la zona B e che la questione della presenza delle truppe anglo-americane a Trieste è importante ma non essenziale, il problema fondamentale rimane la titolarità della pubblica amministrazione. Vi è la tendenza a chiudere la partita attribuendo all’Italia la zona A e alla Jugoslavia la zona B. Oggettivamente questa soluzione costituirebbe un progresso sociale in quanto ci farebbe ottenere l’amministrazione di Trieste comprese la polizia e l’ordine pubblico ma renderebbe difficile salvaguardare la zona B. Nell’inverno passato ci sono state frequenti prese di contatto tra l’Italia e la Jugoslavia sulla interpretazione da darsi alla linea etnica; ma alla Conferenza di Lisbona ha sostenuto con Eden e con Acheson che senza un loro efficace intervento presso Tito non sarebbe possibile giungere ad una soluzione. A Brioni intanto Tito ha ricevuto Babic ed altri sloveni di Trieste ed ha loro prospettato la tesi del governatore alternato. In relazione a queste notizie e comunicati alla stampa triestina di lingua slovena, il governo italiano ha fatto conoscere, per mezzo della stampa a Lisbona, il proprio contrario avviso. Pertanto Tito lo ha accusato di aver tradito il segreto della trattativa. Anche l’ambasciatore Brosio, appositamente invitato a Roma, non ha portato al riguardo elementi nuovi. Molti giornali hanno accennato all’eventuale invio di truppe italiane a Trieste ma, proprio per i dubbi già espressi, si devono ben ponderare le conseguenze di una occupazione militare che, comunque, è questione collaterale. Il primo punto da chiedere è che la Direzione Affari Civili passi senz’altro ad una autorità italiana, sia il prefetto od altra. […] Questo è impossibile ad ottenere. Anche a giudizio di Truman, sarebbe più facile far retrocedere Tito fino alla linea etnica che non convincerlo ad accettare una contemporanea amministrazione degli anglo-americani e degli italiani nelle due zone. […] La proposta italiana, come ha già detto, è stata quella di convocare una Conferenza per stabilire a Trieste una più intima collaborazione tra le autorità alleate e la cittadinanza. È questo un obiettivo limitato, che vale come punto di partenza. Naturalmente l’opinione pubblica amplia tutta la questione e ne approfittano gli speculatori, i fascisti, i superficiali ed i retorici e così via. La partita è dura, ma è la prima volta che l’Italia è riuscita a far discutere le Potenze alleate su questo argomento. E questo è un primo successo, in conseguenza del quale si è ristabilita subito la calma a Trieste. Non si possono ancora prevedere quali saranno gli ulteriori sviluppi della situazione. Sebbene l’ambasciatore Brosio abbia chiesto ed ottenuto da Eden una riaffermazione della dichiarazione tripartita, c’è tuttavia da dubitare che si possa, oggi, raggiungere una soluzione definitiva. Le proposte italiane per la zona B prevedono qualche sacrificio, ma una linea etnica soddisfacente. Al contrario le proposte jugoslave consistono nelle richieste: 1) di uno sbocco al mare, sul quale può discutersi; 2) di un confine a Servola vicino a Trieste che è inaccettabile; 3) in mancanza di accoglimento delle due precedenti proposte la Jugoslavia è favorevole al riconoscimento del TLT. Questo è più pericoloso, perché è la tesi anche del Cominform. Questo avvicinamento del maresciallo Tito alla tesi del Cominform ha finito col disgustare gli Alleati, i quali sanno che l’Italia è disposta a rinunciare ai dollari e agli aiuti militari ma non a Trieste. Eden ha aderito alla tesi di soluzione del problema nel quadro del Patto atlantico. Tra le due soluzioni, e cioè linea etnica o plebiscito, Tito ha acconsentito al plebiscito, soluzione favorita dagli americani, ma da indirsi tra quindici anni e cioè a distanza di tre lustri dalla costituzione del Territorio libero. L’obiettivo immeditato è quello di far rivivere il fronte comune fra l’Italia e gli alleati. Bisogna mettere in chiaro che l’avversario è Tito. Sono allo studio le formule per ottenere la partecipazione al governo alleato e la partecipazione italiana alla amministrazione, anche se ciò debba implicare un differimento della soluzione della questione militare . 