Ringrazio anzitutto il ministro Gonella specialmente per avere voluto promuovere democraticamente lo studio della riforma della scuola, in un periodo in cui in un certo pubblico diffidente si sosteneva che Gonella, negli antri della reazione, stesse preparando chi sa quali macchine infernali. Si è, invece, avuto l’esempio di un ministro che in questa materia, pur essendo egli tecnicamente preparato, ha voluto fare un’inchiesta generale e sottoporre il lavoro preparatorio a convegni provinciali, regionali e infine centrali. Mi pare che il metodo da lui seguito sia un sintomo di ciò che sarà fatto anche per la sostanza stessa della riforma. Egli ha seguito il metodo del rispetto della persona, della libera coscienza dei maestri, degli insegnanti, dei tecnici e in genere della scuola. Questo rispetto sarà, in base alla Costituzione, anche il fondamento della riforma scolastica. Bisogna a questo riguardo avere una linea molto chiara. La scuola dello Stato deve rispettare tutte le coscienze, soprattutto la coscienza morale. Se io dovessi essere qui come rappresentante dello Stato direi: lo Stato alla scuola non chiede molte cose, ma ne chiede alcune essenziali; bisogna che venga curata la coscienza morale perché è una assoluta necessità dello Stato democratico. Nessuno Stato ne può fare a meno, nessun sistema politico ne può fare a meno. Ma quanto maggiore è la libertà quanto maggiore è la democrazia, tanto maggiore deve essere il senso della responsabilità; quindi, tanto più indivisibile la coscienza etica che illumini e diriga l’azione degli uomini e poiché qui siamo ancora a poca distanza dalla tomba del Pescatore di Galilea, sarebbe strano che qualcuno pensasse ad altre fonti esotiche di moralità. C’è qualcuno in Italia, a qualunque ideologia appartenga, che possa dire che esiste una morale più efficace di quella della fraternità evangelica, di quella della comune paternità di Dio, che è contemporaneamente padre e giudice dell’uomo? C’è qualcuno che può dire che esiste un altro sistema più efficace per educare le coscienze dei giovani? Lo Stato, tutore del bene comune, chiede alla scuola di sapere far comprendere quella morale civile che è il sale della democrazia e sua condizione di vita. Quanto maggiore è il senso morale, tanto maggiore è la libertà, quanto minore si fa il senso morale e tanto maggiore è la necessità della costruzione sociale. La dittatura, i regni assoluti, traggono legittimità nel solo fatto della mancanza di una coscienza morale. Sono cose vecchie ma è bene ripeterle. Quanto al partito, esso alla scuola non domanda nulla, in nessuna forma, in nessun testo. Il partito per quanto riguarda il problema scolastico esercita un servizio per lo Stato e per la comunità. Afferma poi che l’azione per la scuola deve essere integrata con un’azione della società, specie di quella religiosa ed in maniera particolare della famiglia, e si augura che intorno alla scuola, nella collaborazione dei maestri e della famiglia, si formi un ambiente da cui irradi pace, rispetto, moralità. Rileva poi che oggi si abusa della libertà con una certa stampa periodica, frivola e corrotta, contro la quale il governo può fare qualche cosa ma non tutto: ogni provvedimento del magistrato si basa sul codice la cui interpretazione dipende dal livello medio della sensibilità morale, dalla coscienza del costume diffuso. Si tratta soprattutto di sensibilità morale e pubblica sulla quale molto potranno influire le associazioni ed ogni altra forma di cooperazione tra scuola e famiglia. Si augura pertanto che tali associazioni si moltiplichino e diventino attivissime sì da pesare, però con la necessaria discrezione, sugli editori. L’on. De Gasperi tratta quindi del problema economico e ricorda che il bilancio della P.[ubblica] I.[struzione] è già stato aumentato di 100 miliardi negli ultimi tre anni, che le spese della scuola hanno raggiunto quasi il 10 per cento delle spese totali dello Stato, in confronto al 4% del periodo precedente, il che è un grande progresso per un paese come il nostro, incalzato da esigenze sociali e da questioni di pane. Il bilancio delle spese per la scuola non sarà mai in alcun modo trascurato. Quanto alla riforma, raccomanda che essa sia attuata col criterio della semplificazione. La democrazia non si migliora moltiplicando i controlli, si migliora semplificando gli organi e stabilendo chiare responsabilità. Tutto si fonda sul senso di responsabilità che deve essere determinante in chi decide e in chi agisce. Questa deve valere per gli insegnanti e per i genitori e vale come il diritto per la famiglia e per la scuola. Bisogna che gli italiani prendano le vie del mondo. Ciò non vuol dire che non si debba sfruttare tutte le risorse interne e cercare di vivere della propria terra, ma vuol dire che si deve anche essere preparati a girare il mondo perché gli italiani sono particolarmente adatti a questo e portano all’estero lavoro e intelligenza, non idee imperialistiche o fragore di armi. Con una buona preparazione linguistica si può girare il mondo e vincere la partita arrivando prima degli altri. Arrivando alla fine del suo discorso il presidente ammonisce che ogni riforma riceve impulso da un’ansia del meglio che si proietta verso l’avvenire. Quel che oggi si discute porterà vantaggi alle generazioni che verranno e questo sforzo, quest’ansia ideale, costituiscono il motore della società ed anche il motore di un partito. Il partito non deve arenarsi contro le difficoltà e sono quindi da lodarsi gli organizzatori di questo convegno; ma ci vuole anche il freno ed il freno di tutte le riforme è il ministro del Tesoro. Anche il ministro Gonella – del resto – ha parlato di gradualità. Ogni riforma è naturalmente un peso sociale, e bisogna arrivarci un po’ per volta, a tempo. Nell’economia pubblica non si può improvvisare nulla e, quando si superano le possibilità anche per previdenze o provvidenze legittime, sorge poi la necessità di operazioni finanziarie come quella che in questi giorni, purtroppo, si è verificata. Occorrono certe cautele: bisogna non scoraggiarsi di fronte alle difficoltà economiche, occorre avere un piano e procedere con un senso realista, a mano a mano, che il bilancio può disporre dei redditi necessari. Ripeto che non bisogna scoraggiarsi: lo scoraggiamento è il pericolo principale delle democrazie. Non occorrono mezzi artificiosi, promesse mirabolanti, per infondere coraggio, questi sono mezzi degli assolutismi. Basta la coscienza profonda e la certezza di attuare il proprio proposito. La pazienza è la virtù dei riformatori; riformare vuol dire superare il passato e la pazienza è virtù dei forti, virtù di chi ha fede, di chi ha coscienza dei problemi e li segue con tutta l’attenzione. La scuola educatrice è uno di questi problemi che toccano soprattutto lo spirito di conquista. Ma si tratta non di conquistare posti o poteri, ma di conquistare gli animi delle future generazioni. L’ideale che pur intravediamo lontano deve rimanere in noi e siamo sicuri che un giorno dovrà essere raggiunto. 