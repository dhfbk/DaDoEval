Il colonnello degli Honvéd Fabritius è morto ieri, ed è morto a tempo. Tre anni fa, per ordine del commissario regio fece circondare il parlamento ungherese da un reggimento di soldati, poi entrò colla mano sulla sciabola e, facendo sonare i lunghi sproni nella sacra aula costituzionale, ne cacciò i deputati come i mercanti nel tempio. Erano i tempi di Feierwary, del pugno di ferro, dell’ex-lex. Con immenso entusiasmo e con solenni propiziazioni sull’altare della patria incominciò poi l’era della restaurazione nazionale. Il figlio di Luigi Kossut strinse la mano al re e ne divenne ministro. Quando il suo equipaggio scivolò via leggero riportando Kossut dalla Corte all’Hotel Sacher parve che portasse con sé un doloroso periodo di storia e l’andasse a seppellire nel grande cimitero della pacificazione ove gli Asburgo sotterrano le vittime del fatale andare della loro Monarchia. Ma nella clausola di pace era rimasto oscuro un punto, che s’era insinuato, quasi fosse formula più che sostanza. I mediatori del contratto ritennero di non doverlo troppo accentuare, i contraenti rimasero liberi di interpretarne il valore e la forza. Eppure questo punto era il più decisivo, il perno su cui tutto il resto doveva moversi. Il re aveva detto alla coalizione: vi diamo il potere, a tutti, anche al partito del quarantotto, ma voi d’altro canto dovete impegnarvi ad introdurre entro due anni il suffragio universale. Appony e Kossut accettarono tutto a prezzo di un portafoglio e passarono sopra alla condizione del patto, sperando che il re cederebbe o che si troverebbe modo di farlo cedere. Del resto la cosa non parve tanto pericolosa. Andrassy si assumeva l’incarico di conciliare il vecchio col nuovo e di fabbricare una riforma elettorale che salvasse la potenza della nazione magiara. Il re cedette e diede la sanzione preventiva al voto plurimo. Ma d’un tratto scoppiò la discordia nel campo di Agramante. Kossut era d’accordo con Andrassy, ma Just no, e Just oltre che presidente della Camera è persona influentissima del partito quarantottesco. A lungo le due forze opposte combatterono una sorda battaglia, finché divenne rumorosa, pubblica. Il gruppo di Just, deciso di non accogliere la riforma elettorale di Andrassy, sollevò un postulato nuovo non contenuto nel patto: la banca indipendente. A Vienna si tergiversò, si rimise la cosa all’assenso dell’Austria, com’era giusto, e Bilinski e Weisskirchner dissero assolutamente: no! La crisi venne trascinata durante le vacanze estive. Il re ricordava alla coalizione il patto. Perché non introduceva il suffragio universale, almeno col voto plurimo, se aveva pur preso formale impegno? Wekerle venne con nuove proposte e spacciò per panacea universale il pagamento in contanti. Si seppe subito che a Vienna per riguardo al credito austriaco, sarebbe mancato l’assenso. Tuttavia i potenti magiari non intendevano abbandonare senz’altro il potere. Wekerle, l’astuto ed industre Ulisse, immaginava nuovi ordigni e nuove formule di salvezza. Ma Just incalzava e domenica in un banchetto pronunciava il quos ego: o banca indipendente o lotta a coltello. E domenica Francesco Kossut sentì vacillarsi sotto la sedia. Sicchè, quasi riscotendosi dal lungo sonno dell’ufficiosità pronunziò ad Arad un discorso in cui rinnovò il giuramento di fedeltà «ai grandi ideali del padre». Strano gioco della fortuna! Un ministro di Francesco Giuseppe proclama fedeltà all’idea di colui che nel ’48 dichiarava decaduta la dinastia d’Absburgo e seppelliva ad Orsova la corona di S. Stefano, prima di prendere la via dell’esilio. È difficile, fuori dell’Ungheria, giudicare imparzialmente uomini e cose di codesto teatro politico. Un libro comparso su Francesco Kossut lo dipinge come un avventuriero senza coscienza e senza genio, il quale divora più che non consumi il patrimonio morale ereditato dal grande ribelle. Ma questo è certo, che codesto ministro e rivoluzionario, consigliere intimo del re e capo di un partito antiasburghese diventa l’indice più preciso di una situazione impossibile, la satira più feroce del dualismo. L’ottuagenario nella Hofburg sente picchiare alla porta il secolo nuovo, un altro periodo storico e, come accade alla vigilia di grandi rivolgimenti, esita a dire: Avanti! C’è fuori la democrazia che scuote ma può anche rinnovare l’assetto del vecchio impero. C’è fuori il sentimento dell’eguaglianza politica che si propaga anche nelle regioni del Tibisco dei Carpazi, sono i rumeni, gli slovacchi, i transilvani ed altri popoli ignoranti che alzano la testa dal lungo servaggio. Di fronte a che le lotte colla nobiltà magiara scompaiono nell’oblio della storia, l’orizzonte si allarga, più ampio delle tempeste ma più aperto anche ai raggi del sole. Ma come si giunge all’altra sponda? Risorgerà il colonnello Fabritius o l’evoluzione sarà pacifica e lenta? Ecco perché si esita, perché la storia, per dir così, stagna nel pantano di questa crisi, la cui soluzione definitiva segnerà la data di una nuova epoca storica. 