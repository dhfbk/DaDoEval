A Roma si stanno studiando e discutendo dal punto di vista tecnico le proposte presentate dal cancelliere della Repubblica austriaca per l’unione monetaria e doganale dell’Italia coll’Austria. La questione, difficilissima dal lato economico finanziario, è di natura sua essenzialmente politica ed involge tanti problemi di carattere internazionale che non basterà la buona volontà dei due Governi direttamente interessati a risolverla. Si dice che basterebbero 160 milioni di lire italiane per acquistare gli 800 miliardi di corone austriache attualmente esistenti, e poiché l’Italia, già ha approvato per l’Austria un credito di 70 milioni, l’operazione finanziaria non sarebbe eccessivamente gravosa. Ma resta a vedere se questa operazione, nuova, almeno nelle sue proporzioni, nella storia della finanza, non produrrà un eccessivo deprezzamento nella lira nostra, aggravando fino all’insopportabile le condizioni di vita del nostro paese. Un economista francese ha detto che l’unione monetaria, estendendo su un territorio assai più vasto l’attuale contingente della carta moneta italiana, corrisponderebbe a una riduzione del medesimo e produrrebbe conseguentemente un rialzo nel valore della lira. Tra gli economisti italiani c’è chi sostiene precisamente l’opposto, non senza seri e solidi argomenti. L’unione doganale aprirebbe più facili mercati ai nostri prodotti agricoli e ad alcune delle nostre industrie, renderebbe anche possibile la tanto desiderata risurrezione del porto di Trieste ed amplierebbe notevolmente il respiro alla nostra economia nazionale, ma aprirebbe anche le porte a parecchie industrie che sono in concorrenza colle nostre. Non è facile il calcolare con precisione il dare e l’avere, bisognerà quindi attendere il giudizio dei tecnici, ai quali toccherà pure risolvere i numerosi e gravissimi problemi che a questo vanno annessi, per la inevitabile revisione ed unificazione delle tariffe doganali e di tutti i rapporti economici della Repubblica austriaca cogli Stati confinanti. Ma le difficoltà maggiori non sono quelle attinenti alla economia ed alla finanza; esse, per il presente e per il futuro, sono quelle che hanno rapporto colla politica. Non ci pare affatto che sia il caso di parlare di speciali simpatie e di particolare fiducia dell’Austria verso l’Italia. Parliamoci chiaro, senza inutili e dannosi sentimentalismi. Quello dell’Austria, nel rivolgersi all’Italia, è un vero e proprio atto di disperazione. L’Austria, giunta sull’orlo della rovina definitiva, senza che, quale è uscita dal trattato di San Germano, non può e non potrà mai vivere. Per vivere deve assolutamente unirsi a qualcuno degli Stati limitrofi ed è disposta a questa unione, qualsiasi possano esserne le condizioni. Avrebbe domandato la unione colla Germania se non sapesse irriducibile l’opposizione della Francia. Si unirebbe volentieri agli ex-Stati della defunta monarchia danubiana se l’Italia lo permettesse. Si rivolge all’Italia perché spera che l’opposizione della Piccola Intesa non sia abbastanza potente per impedire l’attuazione del proprio piano di salvataggio. Di qui una prima fonte di difficoltà di natura, diremo così interna. Non è possibile separare l’economia e la finanza dalla politica. L’unione doganale e monetaria presuppone una concordanza delle grandi direttive politiche dei due paesi. È questa possibile per il presente e per un non troppo lontano avvenire? Sì forse, supponendo una continua subordinazione di Vienna a Roma. Ma chi ci può credere, tra quelli che conoscono la storia e le tendenza della politica europea? E nessuno può oggi prevedere quali sarebbero i pericoli di un sempre possibile conflitto tra il Governo di Roma e quello di Vienna, appena le condizioni economiche della Repubblica austriaca saranno tornate normali. Non è tuttavia il caso di pensare il futuro per scoprire ben più gravi pericoli di carattere esterno. La Piccola Intesa non ha tardato a farci sentire che si opponeva con tutte le forze alla progettata unione. Già si parla di mobilitazione jugoslava alla frontiera austriaca ed i giornali social-comunisti già cominciano ad agitare in Italia lo spauracchio di una nuova guerra, nella quale verrebbe trascinata fatalmente tutta l’Europa. L’Inghilterra non parla e la stampa francese fa parecchie restrizioni mentali nei propri commenti, ma se ricordiamo come venne sepolto il famoso trattato di Londra e la dolorosa storia di Fiume, non possiamo neppure supporre che chi ci ha conteso con tanto accanimento una breve striscia di territorio sulla sponda orientale dell’Adriatico, ci permetta di estendere la nostra influenza fino alle rive del Danubio. È questo un terreno troppo delicato e non conviene fermarsi molto nello scandaglio, ma basteranno questi brevissimi accenni per far comprendere ai lettori gli enormi ostacoli politici che si oppongono alla realizzazione del progetto di unione monetaria e doganale italo-austriaca, che fu accolto con tanta simpatia dalla nostra pubblica opinione. In sostanza la progettata unione offre all’Italia vantaggi economico-finanziari molto problematici e presenta politicamente dei pericoli tutt’altro che insignificanti; sarà quindi molto difficile che giunga in porto, non ostante la innegabile buona volontà del governo italiano di venire in aiuto alla vicina Repubblica. Dobbiamo dunque attenderci che l’Austria precipiti nella rovina completa con tutte quelle tristi conseguenze per l’Europa che è troppo facile prevedere? Purtroppo noi dobbiamo confessare di essere molto pessimisti al riguardo. Non è a Roma ma altrove che si deve cercare la soluzione. L’Italia da molto tempo ormai ha dato prove convincenti di desiderare sinceramente la pace e di essere disposta a fare grandi sacrifici per raggiungere quella pacificazione che è indispensabile perché si possa dare seriamente inizio a quella ricostruzione economica a cui tutti a parole dicono di tendere e che si rende ogni giorno più necessaria per tutti, ma la buona volontà dell’Italia non ha trovato il sussidio dell’indispensabile buona volontà altrui. La Conferenza di Londra ha demandato alla Società delle Nazioni la risoluzione del problema austriaco. Fra pochi giorni si riunirà a Ginevra il Consiglio della Società delle Nazioni e la questione austriaca dovrà venire affrontata in pieno. Gli avvenimenti ci diranno se si tratterà di una nuova accademia o se si farà sul serio. Il passato non ci permette di sperare molto. Oramai le condizioni dell’Austria sono tali che non possono bastare a salvarla delle mezze misure. Occorrono provvedimenti radicali e questi non sono possibili finché le grandi potenze dell’intesa resteranno legate alla lettera e allo spirito del trattato di San Germano. Quello che non hanno saputo vedere i grandi uomini di Stato che compilarono i trattati così detti di pace, lo videro quanti posseggono le più elementari cognizioni di storia e di geografia: l’Austria creata dal trattato di San Germano non può vivere. Anche i grandi uomini di Stato sono persuasi di questa verità incontrovertibile, ma non trovano il coraggio di confessare il proprio errore. Eppure finché non si arriverà alla revisione radicale di quel trattato, non sarà possibile salvare l’Austria ed evitare le rovinose conseguenze di un crollo di quel genere nel centro dell’Europa. Auguriamo che a Ginevra si giunga a questa revisione, ma non facciamoci in proposito soverchie illusioni. 