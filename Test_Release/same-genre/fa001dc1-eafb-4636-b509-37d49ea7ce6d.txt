Il Governo democratico italiano Vi ringrazia per il cortese invito. Fervono ora in Italia i preparativi per instaurare il nuovo Stato democratico, tuttavia sono accorso io stesso al Vostro invito per confermarvi tutta l’importanza che il nostro popolo attribuisce alla questione adriatica la quale tiene oggi gli animi in ansiosa attesa e agiterà domani le discussioni dell’Assemblea costituente. Mi atterrò rigorosamente alle raccomandazioni del Presidente e non mi lascerò trascinare in polemiche. Essendo stato messo personalmente in causa debbo tuttavia precisare che fin dall’inizio delle discussioni per la fissazione di una nuova frontiera italo-jugoslava abbiamo rinunciato alla linea strategica delle Alpi che era stata liberamente stabilita con gli jugoslavi dopo la grande guerra, accettando il principio della linea Wilson. Le linee che ci vengono attualmente proposte non hanno peraltro alcun valore strategico. Debbo ancora sottolineare come l’Italia abbia essa stessa proposto la smilitarizzazione dell’Adriatico. Si è parlato di precedenti aggressioni. Da parte nostra abbiamo formalmente condannato l’aggressione fascista; è vero che nel 1915, fianco a fianco con gli Alleati abbiamo attaccato sul Carso e nella valle dell’Isonzo ma abbiamo fatto ciò per liberare territori che, se oggi sono rivendicati dagli Jugoslavi, erano allora austriaci. La nostra vittoria in quel momento fu la vittoria comune e siamo fieri di avere con essa contribuito alla creazione dello Stato serbo-croato-sloveno. Oggi non si tratta di volgere lo sguardo al passato. Respingiamo le rappresaglie della storia e guardiamo verso il futuro, verso un avvenire che vogliamo fondato sull’amicizia feconda dei due popoli. Ho letto con vivo interesse il rapporto degli esperti e do atto della accuratezza e dello sforzo di obiettività che lo hanno ispirato. Credo che i risultati acquisiti si possano riassumere come segue: 1) I membri della Commissione sono stati concordi nel dichiarare che il distretto di Tarvisio è abitato – ora – da una maggioranza italiana ed è di essenziale valore per l’economia italiana, sia come nodo di comunicazione, sia per i suoi giacimenti minerari. 2) Nei distretti che gli esperti hanno visitato ad ovest dell’Isonzo (i quali fin dal 1866 fanno parte dello Stato italiano e dei quali nessuno aveva finora mai posto in dubbio il carattere italiano) la popolazione ha manifestato alla Commissione la sua volontà di restare unita alla famiglia italiana. 3) II rapporto dichiara che la città di Gorizia ha una prevalente maggioranza italiana e che, come d’altronde tutto il suo distretto, è pur essa strettamente connessa, dal punto di vista dell’economia, alle regioni italiane finitime; che interamente italiani sono i centri di Monfalcone, Ronchi e, in generale, la vallata del basso Isonzo. 4) È motivato giudizio della Commissione che, tanto in base ai censimenti, quanto in base alle investigazioni da essa fatte, sia impossibile negare il carattere italiano della città di Trieste. Circa il porto la Commissione constata che il traffico del medesimo ancor prima del 1914 era prevalentemente alimentato dai territori costituenti l’attuale Austria e Cecoslovacchia e, in minor misura, l’Ungheria; che dopo l’annessione ha avuto notevolissimo incremento il traffico puramente italiano; che solo la Carniola, dei territori facenti parte della Jugoslavia, ha avuto una qualche parte in questo traffico; che se il traffico è diminuito dopo il 1918, ciò è dovuto alle condizioni economiche generali dell’Europa, allo spezzettamento politico del retroterra ed alla concorrenza dei porti del Baltico e del Mare del Nord: in altre parole non in conseguenza dell’annessione all’Italia. Anzi, rileva il rapporto, nel 1937 questo traffico aveva nuovamente raggiunto il livello del 1910 mentre durante gli scorsi 25 anni l’economia triestina ha avuto un enorme sviluppo a causa delle industrie sorte per opera del capitale e del lavoro italiani. 5) La Commissione ha inoltre preso atto che nell’Istria occidentale e meridionale i censimenti hanno sempre indicato una maggioranza italiana la quale è stata messa in questione solo dal cosiddetto «censimento privato» effettuato nel 1945 dall’Istituto Adriatico di Sussak, circa l’attendibilità del quale il parere di tre commissari su quattro è senz’altro negativo. Comunque l’inchiesta della Commissione sui luoghi (per quanto essa abbia tralasciato, per motivi che mi è difficile comprendere, alcune delle città italiane della costa), ha provato che la popolazione italiana costituisce «la maggioranza e talvolta la quasi totalità» delle città dell’Istria occidentale e meridionale, la quale è inoltre economicamente connessa da stretti vincoli all’economia italiana soprattutto per quanto concerne le miniere di carbone e di bauxite. In conclusione, la Commissione degli Esperti ha riconosciuto nel suo rapporto o il prevalente carattere italiano ovvero lo stretto collegamento con l’economia italiana di tutta la zona cui si è esteso il suo esame e, in particolare, della città e del porto di Trieste. Ha confermato insomma, in linea di principio, la tesi che ho avuto l’onore di difendere dinanzi a Voi lo scorso settembre a Londra e l’esattezza e l’obiettività delle cifre e dei dati contenuti nella documentazione presentata a più riprese dal Governo italiano. Conviene tuttavia ammettere che il quadro non è completo. Invano il Governo da me presieduto ha insistito perché l’inchiesta si estendesse a tutta la zona contestata ed in particolare a quelle plaghe che sono prevalentemente popolate da italiani: Fiume (la cui situazione è stata bensì esaminata, ma solo dal punto di vista economico), Zara, le isole di Cherso e di Lussino. Quello che sotto certi aspetti è anche più grave è che tali zone non vengono neppure considerate nel rapporto degli esperti. Non so quali ragioni abbiano imposto tale conclusione, ma è chiaro che, volendo giudicare l’equità di una qualsiasi soluzione, è indispensabile valutare anche i sacrifici che entrambe le parti devono fare; e Fiume e Zara costituiscono un sacrificio particolarmente doloroso per l’Italia sia pure che, come abbiamo chiesto, venga riconosciuto a Fiume il particolare carattere fissato nel Trattato di Rapallo e per Zara uno speciale statuto linguistico e l’autonomia amministrativa. Per quanto riguarda le isole il fatto che siano state escluse dall’inchiesta non toglie che esse rappresentino nella bilancia etnica un elemento di cui va tenuto conto in ogni soluzione. Con questa esplicita riserva riguardante la sua incompletezza, va riconosciuto che, nelle sue linee direttive e nei suoi risultati concreti, il rapporto costituisce un notevole contributo per arrivare a quella «onesta linea di demarcazione fra i due Paesi» che indicai a Londra con una linea in massima orientata su quella proposta nel 1919 dal Presidente Wilson. Mi sono riferito sino ad ora al rapporto unanimemente adottato dagli Esperti. Solo ieri sera ho potuto prendere visione di una carta allegata al rapporto stesso nella quale sono tracciate le linee di delimitazione della frontiera proposte separatamente e diversamente dalle quattro Delegazioni. Debbo ritenere che l’invito che mi avete rivolto si estenda implicitamente alle osservazioni che io possa fare su queste quattro linee. Constato anzitutto che la Commissione non è riuscita ad accordarsi sulla logica applicazione dei risultati dell’inchiesta da essa svolta. In particolare rilevo che: la linea proposta dal Delegato sovietico prescinde completamente dal principio di equilibrio etnico e quindi dal criterio sul quale si è stabilito a Londra che un’equa soluzione potesse essere fondata; la linea del Delegato francese priva l’Italia, non mi è chiaro in base a quale concetto, dell’Istria sud-occidentale attribuendo alla Jugoslavia città che nello stesso rapporto degli Esperti sono riconosciute come italiane, quali Parenzo, Rovigno e Pola; la linea del Delegato britannico ci esclude dal bacino dell’Arsa. Quella proposta dal Delegato americano è senza dubbio la meno discosta dal tracciato della linea Wilson specie nell’Istria meridionale. L’osservazione immediata che devo muovere raffrontando il tracciato di queste linee ai risultati dell’inchiesta, è che secondo il tracciato della linea russa, la frontiera non lascerebbe minoranze slave in Italia, ma per contro attribuirebbe circa 600.000 italiani alla Jugoslavia secondo le valutazioni attuali e comunque 487.000, secondo la statistica del 1910; anche la soluzione francese implicherebbe una divisione che lascerebbe al di qua del confine 89.000 slavi e al di là ben 190.000 italiani. A prescindere da questi concetti etnici, è evidente che questi tracciati dovranno essere riesaminati al lume delle caratteristiche economiche e geografiche delle zone attraversate. Le comunicazioni stradali e ferroviarie, la gravitazione e l’interdipendenza dei mercati, le centrali idroelettriche e gli acquedotti sono elementi integrativi della linea etnica. È assolutamente indispensabile di esaminarli accuratamente nello stesso interesse delle popolazioni, italiane o slave che siano. Queste situazioni di fatto sono illustrate in un memorandum che al più presto sottometterò all’attenzione degli Esperti . Una osservazione ancora. È ben inteso, come già dissi a Londra, che la impossibilità di una totale eliminazione delle minoranze etniche impegna entrambi i popoli alle più larghe e sicure garanzie di autonomia amministrativa, linguistica e scolastica, e in un senso positivo ha bisogno della buona volontà e della cooperazione di entrambe le parti. Per parte nostra intendiamo ispirarci a questo spirito di conciliazione che solo (ben inteso, nel quadro di un effettivo equilibrio adriatico), potrà portare ad una feconda cooperazione fra i due popoli. 