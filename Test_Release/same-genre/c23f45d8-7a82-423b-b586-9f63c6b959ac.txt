L’altro giorno lessi sulla Neue Freie Presse la notizia che gli studenti italiani presentarono ai deputati italiani un memoriale, in cui dichiaravano, esprimendo l’opinione di tutti (?), di non frequentare il nuovo istituto italiano, qualora non fosse a Trieste, e di ritenere traditore chi vi si inscrivesse. Volli informarmi più da vicino di questo nuovo memoriale, perché mi sembrava di somma importanza il passo fatto dagli studenti, specialmente per il tempo in cui cadde, dovendo, almeno questo sarebbe il desiderio del governo, trattarsi ancor nella presente seduta la questione dell’università italiana. Un mio amico, studente, ebbe la gentilezza di procurarmi il testo esatto, che vi trascrivo: «Il progetto governativo per l’erezione d’una facoltà giuridica a Rovereto è stato avversato – fin dal giorno della sua comparsa – dall’opinione pubblica di tutti gli italiani dell’Austria. Ad onta di ciò il Governo non solo lo ha voluto conservare intatto per conto proprio, ma ha pregiudicato anche il voto del Parlamento, opponendosi in modo assoluto a che per sede dell’istituto si destinasse Trieste. L’approvazione del progetto governativo oltre che di alcun giovamento per la nazionalità e la coltura italiana, e d’utilità al Governo – che, senza migliorare affatto le nostre condizioni, saprebbe farsene bello all’interno ed all’estero – allontanerebbe sempre più la speranza e tarperebbe le ali al movimento per l’università a Trieste. Mossi da tali considerazioni, gli studenti si sono sempre dichiarati recisamente contrari a qualsiasi transazione; ed ora in vista della possibile approvazione del progetto di una facoltà italiana fuori di Trieste, riaffermano il loro pensiero e scongiurano i rappresentanti della nazione al Parlamento di Vienna a fare tutto il possibile, affinché alla caduta della modificazione per Trieste, segua la caduta dell’intero progetto. I sottoscritti studenti dichiarano, che, se il progetto per qualsiasi appoggio venisse approvato, essi non frequenterebbero il nuovo istituto e riterrebbero traditore della causa comune chi si inscrivesse allo stesso». Questo memoriale era firmato da un centinaio di studenti italiani di tutti gli istituti superiori, ma, per quanto mi fu riferito, solo la minoranza era formata dagli studenti in legge. Tutto questo l’avrei tenuto per me, come soddisfazione d’una mia curiosità, se non mi fosse venuto sott’occhio, leggendo un giornale trentino, che tale memoriale fu presentato all’Unione parlamentare italiana dagli studenti Bertagnolli e Dudan a nome di tutti gli studenti italiani. Due cose vorrei osservare a quanti si interessano della questione universitaria. Perché si domandarono le firme per il memoriale a studenti del terzo o quarto anno del politecnico e della facoltà filosofica o medica? Sono forse gli studenti direttamente interessati e che moralmente possono impegnarsi a non frequentare la nuova facoltà giuridica italiana «fuori di Trieste»? Si spera forse che uno studente di medicina, che ha fatto ormai il primo rigoroso, cambi carriera? O forse uno di filosofia o del politecnico, che in tali studi passò due o tre anni, cambierà e si metterà a studiar legge, perché il nuovo istituto italiano è vicino al suo paese natale? Sarebbe una chimera! Non basta. Gli studenti firmatari, hanno essi veramente il diritto di chiamare traditore che si inscrivesse nel nuovo istituto italiano «fuori di Trieste»? Nessuno ha loro dato o può dare tale diritto. Alla stessa stregua, si dovrebbero chiamare traditori moltissimi studenti italiani e specialmente delle coste dell’Adriatico, i quali, quando la parola d’ordine era «tutti a Innsbruck» per motivi economici, didattici o privati, si recavano invece ad altre università; si dovrebbero chiamare traditori tutti quegli studenti che quando ferveva la lotta, anziché scendere anch’essi sul campo, se ne stavano pacificamente ritirati nelle loro case; si dovrebbero chiamare traditori tutti quegli studenti di legge che non si inscrissero, come era normalmente doveroso, alla Facoltà giuridica italiana d’Innsbruck; si dovrebbero chiamare traditori e bollar come tali tutti quegli studenti italiani, che non presero parte all’inaugurazione di tale Facoltà, e che, essendo pur ad Innsbruck, non intervennero alla sua festa battesimale, che terminò poi sì tragicamente; si dovrebbero chiamare traditori tutti quelli che, avendo promesso di venire a Vienna in questo trimestre estivo, si recarono invece ad altre università. Se è vero quanto lessi sul giornale trentino, che gli studenti Bertagnolli e Dudan presentarono tale memoriale a nome di tutti gli studenti italiani, vorrei domandare se avevano veramente il diritto di parlare a nome di tutti, e dico subito che ciò sembra impossibile, essendo gli studenti italiani in questo semestre dispersi in tutte le università austriache ed italiane, col di più che il memoriale è firmato da solo un centinaio, mentre è noto che gli studenti italiani sono circa 600. La mancanza quindi di circa 500 firme mi fa dubitare che detto memoriale non sia stato presentato a tutti gli studenti italiani, anzi che moltissimi ne siano venuti a conoscenza non altrimenti che il gran pubblico, leggendo i giornali. Ebbene; se gli studenti vogliono, ora che la questione si trova in Parlamento, tentare di far prevalere le loro idee, lo dovrebbero far con serietà e con praticità d’intenti, spogliandosi di quel radicalismo del «tutto o niente» che, se risponde al bollore giovanile, è però dannosissimo in una questione così importante e delicata. Se poi vi sono studenti che desiderano di promuovere il boicottaggio della futura Facoltà fuori di Trieste, boicottaggio che a me, lo dico francamente, sembra impossibile, e vogliono propugnare questa loro idea, pensino, ma seriamente, a mezzi più pratici e ai quali non si possono opporre le gravi eccezioni che riducono a ben poco il valore del recente memoriale, tanto più che di parole, ordini del giorno e memoriali si potrebbe ormai comporre un lessico della grossezza di quello del Meyer o del vocabolario della Crusca, con un effetto poco rispondente alla mole dell’opera. 