Amici miei, il sindaco ha accennato a ore tristi e piene di preoccupazione. È vero, oggi il mondo è diventato piccolo e ogni avvenimento anche lontano si riflette, non solo nella preoccupazione nostra ma anche nella realtà. È difficile essere profeti, ma io mi sento tranquillo soprattutto perché ho fede nel popolo italiano e nella Divina Provvidenza. E vi dirò quella che secondo me è la condizione indispensabile per poter continuare a nutrire questa fede nel nostro destino, e per meritare la protezione della Provvidenza. Essa è l’unione, la concordia, la fedeltà e la lealtà verso la democrazia e la patria. È problema che potremo risolvere solo se in Italia non si ripeterà più quella disgraziata situazione che generò un conflitto tra fratelli; una guerra civile. Non si ripeta più questa divisione, non si ripeta più tra noi l’azione di Caino. Noi non intendiamo imporre a nessun partito né tendenza particolare la nostra fede religiosa: tutti sono liberi di pensare come credono, ma una legge deve essere imposta, la legge della patria comune fondata sul Parlamento e sulla Costituzione. Questa legge va difesa con qualunque sacrificio e deve cominciare ad essere difesa nella nostra coscienza. Ecco amici, in questa vostra festa io non voglio portare una nota discorde, voglio anzi contribuire alla vostra gioia, lasciandovi questo senso di sicurezza. Se gli italiani non commetteranno più il grave delitto di Caino, se gli italiani saranno concordi su una base di libertà e di democrazia, niente è da temere: con noi è la sicurezza, con noi è la pace, con noi è, soprattutto, la benedizione della Provvidenza. 