Non bisogna confondere, come fa qualche giornale, il «movimento della fede tedesca» coll’organizzazione dei «cristiano-tedeschi» . Quest’ultima è, come abbiamo altra volta esposto , l’organizzazione politico-religiosa dei nazionalsocialisti entro le chiese luterane e calviniste, ufficialmente costituite. Il primo invece è un movimento religioso fuori del Cristianesimo, promosso da parecchi gruppi di origine diversa, alcuni dei quali già preesistenti al nazionalsocialismo, e diretto soprattutto da alcuni professori di etnologia e teoria della razza, quali il Bergmann, il Günther, il Wirth e presieduto nella sua federazione ufficiale dal prof. Hauer di Tubinga, transfuga quest’ultimo del luteranesimo. Il Rosenberg , capo dell’ufficio stampa del partito nazionalsocialista, scrittore dell’organo centrale del partito, delegato dal cancelliere a vigilare sull’indirizzo intellettuale e filosofico del popolo tedesco e autore del famigerato libro Mito del secolo XX, non può venir ascritto formalmente a questo movimento, benché, come vedremo, i suoi propagandisti profittino assai delle dottrine del suo libro e si richiamino anzi ad esse, come a fondamento della loro teoria religiosa. Ufficialmente il Rosenberg sembra assumere di fronte al movimento della fede tedesca un atteggiamento di attesa o forse di neutralità benevola, accarezzando la speranza che esso possa contribuire ad attuare il grande ideale politico-religioso del nazional-socialismo, il superamento cioè della scissura «confessionale» del popolo tedesco . In un suo recente discorso il Rosenberg si esprime così: Noi non sappiamo se le tendenze a costituire una Chiesa nazionale tedesca avranno successo o no e comprendiamo e rispettiamo l’opposizione manifestata in riguardo dalle altre confessioni, ma né come movimento, né come Stato riconosciamo il diritto di far passare i capi di queste tendenze, come gente esaltata ed immatura. Questa specie di protettorato morale assunto dal Rosenberg è ben spiegabile, quando si legga il comunicato pubblicato dal «movimento della fede tedesca» il 4 marzo di quest’anno. Il comunicato annuncia che il movimento assumerà di qui innanzi un altro titolo, aggiungendo alle parole: «movimento della fede tedesca» l’epiteto «volkskirchlich», che potremmo tradurre «movimento della chiesa popolare della fede tedesca». Si tratta dunque di costituire una chiesa con tendenze «popolari», cioè nazional-socialiste. Nello stesso comunicato si riassumono anche le linee programmatiche del movimento nei seguenti punti: I. Noi aspiriamo all’unità religiosa di tutti i tedeschi sulla base di una fede tedesca e con la meta: un popolo, uno Stato, una fede! 2. Noi respingiamo dalla nostra fede e dai nostri costumi qualsiasi elemento eterogeneo e professiamo quella rivelazione divina che germoglia dal sangue e dalla terra della nostra comunanza popolare. Noi crediamo nella figliolanza di Dio quale si rivela nelle opere di amore verso i propri connazionali, nella missione divina, quale sta scritta nel cuore tedesco e come venne formulata dai geni intellettuali del popolo tedesco e vive fin dai tempi preistorici nel nostro retaggio. Per una comunanza religiosa del popolo valgono le stesse leggi vitali, come per il nostro Stato: servire il nostro popolo è servire Iddio… Coloro ai quali queste chiare proposizioni dicono troppo poco leggano il capitolo «Chiesa popolare tedesca e scuola» del libro Il mito nel secolo XX di Alfredo Rosenberg . Il libro è dedicato alla «memoria dei due milioni di eroi tedeschi che caddero nella guerra mondiale per una vita tedesca e per un Reich tedesco dell’onore e della libertà, spirito questo al quale il nostro movimento rende un fiero omaggio. Tedeschi di tutte le confessioni, fatevi pionieri ed apostoli della fede tedesca. Nessun dubbio dopo il grande discorso del Reichsleiter Alfredo Rosenberg». Ora l’unica cosa che risulta chiara da questo comunicato è il proposito del movimento d’inserirsi nella grande fiumana del nazionalsocialismo, profittando in modo particolare delle idee di colui che malauguratamente Hitler nominò sorvegliante supremo delle «tendenze spirituali e religioso-filosofiche» del popolo tedesco. Ma in quanto alla dottrina, il comunicato ci lascia al buio più di prima. Tentiamo dunque di vederci meglio volgendoci ad altra fonte, cioè alle «venticinque tesi» che il prof. Bergmann pubblica presso F. Hirt in Breslavia come «Catechismo della religione tedesca» . Proviamo a leggerne le principali. La prima tesi suona: Il tedesco ha la sua propria religione che sgorga come una polla viva dal particolare modo di vedere, di sentire e di pensare della sua propria razza. Noi la chiamiamo religione tedesca o religione popolare tedesca e intendiamo con essa la fede autoctona, propria e caratteristica della stirpe germanica. Non c’è bisogno qui di ricordare col card. Faulhaber che prima del Cristianesimo non esisteva in Germania né un popolo tedesco, il quale era invece diviso in una cinquantina di razze, né una cultura germanica unitaria. Otto Karrer nel suo libro recente La religiosità dell’umanità e il Cristianesimo dimostra con molti documenti che le idee religiose dei germani prima del Cristianesimo, tolte le forme e le espressioni particolari alla loro razza, sono quelle della religione naturale, comune a tutti i popoli contemporanei. Quindi non si può storicamente parlare di una religione legata alla razza germanica ed emanazione di essa. Passiamo alla quarta tesi. Essa suona. «La religione tedesca non ammette dogmi, appunto perché è una religione». E il professor Bergmann spiega che il Cristianesimo coi suoi dogmi non può essere una religione nel vero senso della parola, giacché esso ammette delle dottrine che non corrispondono alla verità e alla ragione. Nella sesta tesi il professore nega ch’esista un qualsiasi legame tra la religione tedesca e il libero pensiero, la propaganda atea e le tendenze dissolvitrici della religione. Qui evidentemente si vogliono mettere le mani avanti per difendersi contro eventuali nazionali-socialisti che volessero ricordare come le stesse idee di razionalismo e religione naturale vennero per un secolo predicate e propugnate dagli «enciclopedisti» e dai razionalisti, ossia dalle correnti liberali e massoniche che il nazionalismo proclama di aver superato per sempre. Del resto lo stesso Bergmann in una conferenza tenuta in Herne cominciò col dichiararsi partigiano della filosofia monistica di Ernesto Haeckel , rivelando, così, l’origine darvinistico evoluzionista delle sue tendenze. Nella seconda parte il catechismo espone la dottrina sul «Dio tedesco». L’ottava tesi infatti dice: Dio è un’idea morale che noi attribuiamo alla forza creatrice della natura, operante nel mondo e nell’uomo. La credenza in un Dio dell’al di là, fuori dell’universo, non è d’origine indo-germanica, ma semitica… Non c’è bisogno di osservare che se Dio è un’idea che noi attribuiamo ad una forza, è come dire che Dio in realtà non esiste. Il catechismo di Bergmann insegna dunque l’ateismo; senza rilevare che la proposizione è falsa anche storicamente, giacché pur nei più antichi documenti ariani si incontra sempre l’idea di un Dio fuori del mondo e sopra il mondo. Nell’ultima parte il catechismo s’occupa della morale tedesca. La morale della religione tedesca – si legge alla quindicesima tesi – respinge ogni credenza nel peccato originale, come pure la dottrina ebraico-cristiana della caduta dell’uomo in seguito al peccato d’origine. Siffatta dottrina è non solo antigermanica e anti-tedesca, ma anche immorale e irreligiosa: chi la insegna minaccia la moralità del popolo. Nello stesso senso suona la tesi seguente: Chi perdona il peccato, lo sanziona. Perdonare il peccato equivale a minare l’etica religiosa e distruggere la morale del popolo. La tesi diciotto proclama: L’uomo religioso tedesco non è schiavo di Dio, ma signore del divino in lui. L’etica tedesca respinge quindi come non tedesca la tendenza di fare dell’uomo un passivo oggetto della grazia. Come risulta da questa breve documentazione, le formule della «religione tedesca» non costituiscono che una rifrittura del più vieto panteismo che si riscontra presso i miscredenti di tutti i popoli. In Germania però esso tenta di rinascere nel movimento nazional-socialista, profittando delle innegabili tendenze anti-cristiane che qui e là si rivelano nei teorici del movimento e che avevano ampiamente giustificate le riserve e le condanne, emanate dai vescovi prima dell’avvento di Hitler al potere. Nemmeno dopo, le condanne di principio vennero ritirate o attenuate; solo che di fronte alle solenni dichiarazioni del Führer che il nazionalismo intendeva rispettare il Cristianesimo positivo, fondarsi anzi sulle due confessioni cristiane, e al fatto eloquentissimo del concordato , i vescovi lasciarono cadere i provvedimenti di censura che avevano preso durante il periodo della conquista hitleriana. Ora però di fronte alle confessate tendenze del «movimento religioso tedesco» e alle affermazioni dei suoi propagandisti, i quali si presentano nello stesso tempo come apostoli del nazional-socialismo e scrivono, come fa anche il Bergmann a pag. 59 del suo catechismo, che l’etica nazional-socialista è assolutamente inconciliabile con quella cristiana, con riguardo anche all’equivoco atteggiamento preso dal Rosenberg, s’impone sempre più un’esplicita dichiarazione dei capi responsabili del socialismo nazionale. Tanto più che Bergmann e compagni svolgono la loro propaganda con lo scopo preciso di ottenere dallo Stato il riconoscimento di corpo morale al loro movimento ossia una posizione analoga a quella che la costituzione di Weimar riconosce al Cattolicismo e al Protestantesimo: il riconoscimento ufficiale dunque della «terza confessione». Qual’è intanto la forza d’irradiazione che il movimento possiede per suo impulso interiore? È difficile dirlo. Il 26 e il 28 gennaio si radunò a Berlino un congresso per discutere il tema «la lotta pagano-religiosa dei nostri giorni». Convocatrice era la società per la preistoria germanica e oratori furono i soliti professori del «movimento tedesco»; con una notevole aggiunta però. Comparve cioè come oratore ufficiale del congresso anche quel dott. Krause, già capo dei cristiano tedeschi di Berlino, il quale, come si ricorderà, venne deposto in seguito ad un suo discorso al palazzo dello Sport . Un altro notevole apporto ebbero i congressisti nello scrittore nazionalista von Leers . Tutti costoro avevano di comune l’ostilità al «Cristianesimo delle chiese», ma quanto a costruzione positiva, le divergenze si rivelarono notevolissime. Il Krause nella sua relazione afferma che bisognava partire dal punto di vista espresso da Federico II, quando disse che ogni tedesco doveva essere libero «di santificarsi a sua façon» . Anche per il Krause del resto il Cristianesimo ha storicamente la colpa di aver spezzata l’unità dell’anima tedesca ed è un «mito nato in un paese straniero». Bisogna dunque creare qualche cosa di nuovo sulla base delle caratteristiche della razza germanica, dato che il Cristianesimo ha fatto fallimento… L’avvenire ci dirà se il terzo Reich ci porterà anche la fede tedesca. A definire questo «artgemaesser Glaube» furono rivolte poi le fatiche degli altri relatori. Gli etnologi e i razzisti invocarono il ritorno al monoteismo primitivo dei popoli germanici descrivendolo in base a induzioni più o meno fantastiche, e infine il Leers in un ampio scorcio di storia comparata delle religioni parve voler affermare che come nel moderno Giappone e nella moderna Turchia si ebbe un aggiornamento del buddismo e dell’islamismo, così in Germania si potrebbe forse riuscire, coll’aiuto del nazional-socialismo, a creare una nuova edizione del Cristianesimo, più adatta ai tempi presenti. Il congresso del gennaio, ch’ebbe piuttosto carattere di ricerca che di controversia, venne seguito con molto interesse, specie dalla gioventù studiosa. I suoi risultati spinsero i promotori a convocarne un altro che ebbe luogo pure a Berlino dal 1 al 4 marzo, in più ampia sede. L’oratore principale fu questa volta l’etnologo prof. Günther . Tra gli uditori molte donne e molte camicie brune. Il Günther, come il Mandel , professore all’università di Kiel, esaltò la superiorità del razzismo germanico sul Cristianesimo, ripeté che il Cristianesimo sarebbe l’espressione razzista della religiosità orientale semitica e affermò che la patria tedesca venne infiacchita dall’aspirazione alla vita ultraterrena, infusa nei cuori dal Cristianesimo. Il Cristianesimo colla sua esaltazione della umiltà, della povertà, dell’universalità e del celibato venne accusato di costituire la negazione dei valori indo-germanici. Si accentuò ripetutamente che la rivoluzione nazionale non sarebbe compiuta, fino a tanto che non fosse attuata la riforma religiosa nel senso delle idee razziste. Lavoriamo per una riforma tedesca che coronerà l’opera della rivoluzione tedesca! Così terminò il prof. Mandel. Questo secondo congresso, il quale si distinse dal primo per una maggiore aggressività contro il Cristianesimo ed in particolare contro la Chiesa cattolica, suscitò molte apprensioni e, nonostante l’attuale situazione della stampa, provocò anche qualche energica protesta. Ci basterà ricordare quanto scrisse il Reichsbote, organo, com’è noto, dei protestanti: Dio come prodotto della ragione umana, è un’invenzione che ben conosciamo dal passato. La conosciamo dai discorsi del «libero pensiero» più aggressivo, contro il quale abbiamo combattuto nei passati decenni. Nei giorni del passato regime lo sentimmo ripetere in mille variazioni, ed ora non si fa che rifriggerlo. Ma la situazione è un’altra. Oggi il libero pensiero s’intitola con orgoglio neo-paganesimo, marcia sotto la bandiera del nuovo Stato, si richiama ad idee nazional-socialiste e aggioga i concetti fondamentali di razza e sangue al carro che dovrà schiacciare sotto le sue ruote l’idea cristiana. 