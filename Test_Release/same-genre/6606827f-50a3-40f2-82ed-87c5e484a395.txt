Gasparini se ne va, e viene a sostituirlo un certo signor Luigi Tonet di Sagrado (Litorale). Così la serie dei «segretari», dei «propagandisti», degli «agitatori» nuovamente si tramuta e continua. Un operaio che riflettesse all’apparizione fantasmagorica di codesti eroi passeggeri della tribuna, al succedersi disinvolto delle varie e contraddittorie tendenze le quali si trasformano col mutar delle persone, dovrebbe davvero crollare il capo e sentirsi profondamente scettico intorno a quel pasticcio che passa pur sempre sotto il nome di socialismo trentino. E codesto è il socialismo operaio, sindacalista, marxista, internazionale. Ma l’aspetto camaleontico del nostro socialismo è più evidente ancora se lo si considera nei suoi contatti col partito nazionale liberale o, in genere, con la cosiddetta borghesia. Qui sono gli accademici, i rappresentanti del socialismo autoctono che si distingue da quello d’importazione perché è bensì rivoluzionario come quest’ultimo in politica, ma in linea economica, ha tali sfumature d’adiacenza con l’attuale «ordine di cose» e con le «classi possidenti», che nessuno può più rintracciare nella sua pratica quotidiana la lotta del proletariato contro la borghesia e tutto quell’atteggiamento economicamente rivoluzionario che è infine l’essenza del socialismo come l’hanno inteso i fondatori, e dei partiti socialisti quali questi si presentano nei grandi centri d’attività sociale. Comunque, non è l’analisi del socialismo trentino che ci preoccupa. Per noi, rappresentanti non d’interessi locali o egoistici di classe o di un gruppo di persone, e conservatori del passato solo in tanto in quanto nei suoi principii possa essere il fondamento del progresso, rivolti piuttosto all’avvenire, come lavoratori di una vasta riforma sociale, per noi infine il socialismo nostrano, sia nella sua fase momentanea sotto l’influenza «accademica» o quella «sindacalista», rappresenta sempre il nemico che dobbiamo combattere senza tregua, a qualunque costo. Cattolici e democratici dobbiamo combattere il socialismo in nome del cristianesimo e della democrazia della quale il partito socialista è la degenerazione più continua e più concreta. Il socialismo nostrano, qualunque esso sia, ha sempre e dovunque portato l’effetto di demoralizzare le masse, di finalizzarle nell’odio. È, altresì vero però che l’odio se non può essere fonte di lavoro efficace e duraturo come l’amore, produce anche nella sua opera essenzialmente di distruzione un certo lavoro che ha un valore momentaneo positivo. Le organizzazioni operaie socialiste sono sorte, si sgretolano, scompaiono, risorgono in una successione continua. Queste vibrazioni sono sintomi di un organismo malato, ma intanto impediscono l’opera lenta e benefica della ricostituzione. Dopo tanti anni d’esperimento si può concludere che il socialismo trentino ha dato poche organizzazioni operaie, né del suo spirito ha potuto animarle ad una vera vita moralmente e socialmente elevata; ma ha ottenuto però l’effetto negativo d’impedire alla democrazia cristiana di attuare quei disegni di provvidenza sociale che stanno nel suo programma. Ora chi dei nostri vuole avvicinarsi in certi ambienti, a certi gruppi operai trova tanto odio, tante prevenzioni, tanti pregiudizi, che la sua parola non arriva nemmeno agli orecchi a cui è diretta. Dobbiamo noi scoraggiarci per questo? No, davvero. La grande maggioranza del popolo che lavora è con noi e nel nostro pensiero sociale ha attinto l’energia ad opere di cui una sola vale più di tutto il castello di carta della ciarlataneria rossa. No, davvero. Noi continuiamo il lavoro con energico volere su tutti i campi dell’attività sociale. Le opere dei cattolici trentini hanno una voce, e la loro voce sarà più alta che quella dei detrattori. Ma anche sul terreno più difficile per la lotta contro il socialismo, nell’ambiente degli operai di fabbrica, noi abbiamo dato prove di lavoro sociale. Per non parlare delle altre organizzazioni, basta citare la recente associazione dei lavoratori e lavoratrici di tabacco, la quale rappresenta la più forte, la più vigorosa organizzazione professionale trentina, La democrazia cristiana, nonostante la delazione, la calunnia va avanti. Se richiamiamo quindi di tratto in tratto l’attenzione dei nostri sul lavoro socialista, non è perché ci possa servire d’esempio, ma perché ci sproni ancora più all’opera dell’organizzazione operaia. I cattolici trentini lavorano più che gli altri al risorgimento industriale del paese, ma questo è possibile solo se accompagnato dall’elevazione verso un cristianesimo e un «trentinismo», per dir così, integrale dell’operaio, il quale deve vedere in questi uomini non dei nuovi alleati all’esercito internazionale dei «padroni oppressori», ma dei collaboratoti al benessere economico del nostro popolo. Tali operai può creare solo la democrazia cristiana. Diffondiamola, agitiamola quindi quest’idea, o amici. E frattanto, per ridurci al triste stato presente, non si lasci sfuggire la stagione dell’emigrante senza pensarvi e provvedervi. Un ritrovo, un convegno dei nostri paesi d’emigrazione temporanea, dove agli operai venisse raccomandata la nostra stampa e l’eventuale organizzazione nostra nei centri, nei quali trovano il lavoro, impedirebbe che vi trovassero accanto al misero guadagno economico una perdita morale, come purtroppo s’avvera da tempo nei nostri paesi di montagna. Solo in un ferreo, costante, disciplinato lavoro è la possibilità della vittoria. E ancora: chiudere gli occhi, quando essi dovrebbero affrontare le nostre miserie, per quanto parziali, sarebbe pazzia. 