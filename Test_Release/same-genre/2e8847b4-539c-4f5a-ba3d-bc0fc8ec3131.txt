«Gli economisti calcolano che forse, dopo lo sforzo ricostruttivo, arriveremo nel 1950 al reddito medio individuale che gli italiani avevano nel 1913: quasi 40 anni di stasi, anzi di regresso, perché il mondo cammina; il prezzo della guerra nel solo settore economico. Eppure questa Italia, prostrata e stremata, con l’aiuto anche in parte di qualcuna delle Nazioni Unite, si è rimessa al lavoro e sta già lentamente, ma tenacemente attuando un ardito programma di ricostruzione. L’agricoltura è al 70% del 1938. 50 miliardi sono stati spesi per concorsi alle riparazioni di case private e 22 per edifici pubblici. 100 miliardi per le ferrovie: ne occorreranno altri 40 per tornare alle condizioni del 1938. Nell’industria elettrica il 1946 ha visto recuperare la produzione di 500 mila chilovattore. Nella prima metà del 1946 l’industria italiana ha raggiunto il 50% di quella prebellica e da allora è ancora aumentata; 44 miliardi sono stati in questo settore erogati dallo Stato. Le esportazioni del 1946 hanno raggiunto i 300 milioni di dollari, quasi la metà di quelle prebelliche. Il disavanzo dello Stato dal 553% rispetto alle entrate degli anni 1944 e 1945 è sceso al 143%. Imprescindibile e urgente appare l’approvvigionamento di capitali esteri almeno di 4 miliardi di dollari nel prossimo quadriennio e almeno di 800-900 miliardi per il 1947. Non c’è ragione di disperare, anzi c’è motivo di avere fede più sicura nelle nostre capacità ricostruttive e nel valore della nostra moneta. In aprile avremo a nostro favore gli accordi di Bretton Woods e la possibilità di prestiti in valuta della banca internazionale. Gli speculatori della sterlina avranno ancora una volta torto come quando nel 1944 si pagò a Roma la sterlina oro 12.000 lire e poi scese a 5000 e nel 1945 si pagò 11.000 e poi scese ancora a 5000. Tale speculazione è, oltre che un tradimento della solidarietà nazionale, un pessimo affare. Del resto anche la speculazione non è detto che debba rimanere impunita. Il ministro del Tesoro procede per gradi, ma da buon piemontese è tenace e andrà in fondo». De Gasperi raccomanda poi di non allarmarsi per le contingenti difficoltà del carbone e del grano: l’essenziale sarà garantito purché la solidarietà delle province produttive con quelle deficitarie non venga meno. «Ho l’obbligo per senso di responsabilità, ho l’obbligo per profonda convinzione ed esperienza sociale (io, che in momenti di emergenza ho diretto degli scioperi), ho l’obbligo di dire che è necessario provvedere ad una procedura conciliativa che deve terminare qualora sia necessario, in un arbitrato obbligatorio, perché nessuna categoria ha il diritto di rifiutare al popolo i servizi che gli sono necessari per la vita. Bisogna che l’iniziative dell’impresa privata si sviluppi e si consolidi in un clima di cooperazione con le forze del lavoro. Lo Stato è chiamato a sollecitare, integrare, vigilare nell’interesse del consumo e contro ogni speculazione di monopolio e di cumulo di guadagni, ma in questa fase ricostruttiva l’interesse primario è la produzione. Premessa della ricostruzione economico-finanziaria è anche un regime politico solido e stabile. Il referendum del 2 giugno, fondato su un previo accordo di tutte le parti, portò ad un risultato definitivo che si inserisce nella nuova Costituzione. La repubblica è stata voluta e proclamata come il regime più atto a proteggere e mantenere la libertà e l’uguaglianza giuridica di tutti i cittadini. Essa si fonda sui diritti naturali formulati dalla legge costituzionale e sulle esigenze della convivenza civile. Questi diritti e queste esigenze di libertà, di tolleranza, di ordine sono le basi della democrazia: il governo e l’amministrazione statale devono esserne i tutori imparziali; e i privati, le associazioni, i partiti, se non vogliono venir meno ai doveri supremi della solidarietà nazionale, devono subordinare ad essa le loro particolari tendenze, e i loro particolari interessi. Amici milanesi, senza l’ordine pubblico, senza l’impero della legge, senza uno Stato forte, arbitro sopra i partiti in nome della sovranità nazionale, la ricostruzione fallirà. La nostra azione è preordinata e contenuta entro linee fondamentali che sono inerenti alla natura del popolo italiano e connesse alla fase storica che esso ora attraversa nella vita privata e sociale. Le crisi ministeriali e parlamentari possono essere talvolta necessarie o utili per il cambio di personale, ma l’attribuire a tali cambiamenti un’importanza decisiva è fenomeno non di sensibilità politica, come spesso si afferma, ma di patologia politica e di nervosismo, spiegabili fermenti di instabilità che in un periodo post rivoluzionario sono penetrati nel corpo sociale. Quando la macchina è in moto su un certo binario imposto dalle condizioni del dopoguerra non si può dare il controvapore o fermare d’improvviso o cambiare di colpo il binario. Le idee illuminano il nostro cammino e la fede sorregge le nostre speranze, ma fino a che la ricostruzione non sia assicurata, fino a che i problemi di emergenza e di ricostruzione costituiscono la cura principale del governo e l’oggetto più urgente della legislazione, i partiti devono conformare la loro attività a queste necessità della vita nazionale, e il governo deve considerare la sua opera come un servizio alla nazione, non come la conquista di un potere volto a piegare lo Stato democratico di tutti agli ideali e agli interessi di una parte. Il tempo politico va sincronizzato col tempo tecnico e col tempo economico. In qualunque posto siamo oggi, in qualunque trincea saremo domani, il nostro dovere è di batterci con tutte le forze per la solidarietà e la ricostruzione nazionale, pretendendo da noi da tutti, categorie o partiti, coordinamento e subordinazione a questa meta comune e necessaria. In armonia con la fase ricostruttiva deve essere anche la politica estera. I Quattro, quando stanno assieme, sono come il senatus mala bestia, ma poi presi ad uno ad uno, amano comparire come singoli senatores boni viri. Dopo la glaciale seduta del Lussemburgo, Byrnes, offrendomi molto cortesemente un cocktail al Meurice, versò sulla ferita l’olio della promessa di sostanziali aiuti economici che, in parte, come ricorderete, vennero messi a nostra disposizione con una sua lettera pubblica direttami più tardi: parte non sono ancora attuati, in attesa (come aggiunse) che si tirino i conti. Ora vorrei pregare l’illustre amico Byrnes, in vista di questo sforzo del prestito interno che fa il popolo italiano, di voler sollecitare i suoi contabili e i suoi cassieri a completare la partita. Anche Bevin reiterò in quella occasione le assicurazioni di benevolenza e mise in vista un accordo commerciale e finanziario sul tipo di quello francoinglese. I negoziati sono ancora in corso e speriamo che il nostro ministro degli Esteri li possa presto formare. In armonia con la fase ricostruttiva è anche la ripresa delle trattative con la Francia e con altri paesi per l’emigrazione, la riorganizzazione che si sta preparando dell’industria del forestiero, la tendenza che noi abbiamo anche nell’ultimo Consiglio dei ministri riconfermato per la ennesima volta di riprendere le relazioni diplomatiche con la Jugoslavia per preparare (al di fuori e nonostante il trattato durissimo) quelle intese circa il trattamento degli italiani e le relazioni commerciali che già esistono con altri paesi ex nemici. La necessità dei prestiti esteri e le esigenze della nostra bilancia commerciale portano anche l’Italia, come altri paesi, a particolari contatti col mondo degli affari americano. In tali rapporti, tuttavia, come quelli con altri paesi, dovremo curare gelosamente la nostra autonomia. Anche la dignità nazionale è un elemento della nostra ricostruzione. Sarebbe tradire la nostra storia e le ragioni caratteristiche della nostra civiltà se sbandassimo a sinistra o a destra, secondo gli affari o secondo le attinenze ideologiche. No, quello che si ricostruirà vuole essere l’Italia, padrona in casa propria, degna delle sue tradizioni millenarie di libertà e di umanità, non offuscate da una parentesi ventennale, l’Italia dei nostri lavoratori, l’Italia delle nostre glorie marinare, l’Italia del popolo italiano dalle molte vite, sperse in tutto il mondo in nome della fede, del lavoro, della cultura. Io sono sicuro – e lo affermo in uno dei momenti più angosciosi della vita italiana – io sono sicuro, lo proclamo a dispetto di tutti i querelanti e i disfattisti, che l’Italia dimostrerà con la sua disciplina, con la sua solidarietà, con la ripresa delle sue forze morali ed economiche, di essere pronta e decisa a riprendere il suo posto fra le nazioni libere e civili, assumendo liberamente e spontaneamente gli impegni richiestile dalla fede nei progressi del consorzio umano e dalla giustizia internazionale, senza avere bisogno dei controlli invocati a New York, quasi che una nazione che ha trasmesso la fiaccola della civiltà a tanta parte del mondo, abbia bisogno d’essere condotta per mano da altri popoli per un sentiero sul quale li ha preceduti». 