In parecchi collegi elettorali il socialismo ha aumentati i suoi voti. Parte vanno messi a conto dei liberali che, per anticlericalismo votarono in favore del candidato socialista, parte tuttavia rappresentano un vero acquisto del partito internazionale. Per convinzione? Per maturato ragionamento? In forza di una mutata coscienza politica? Chi conosce il paesello dove vennero raccolti i voti e gli elettori che li lasciarono cadere nell’urna, vi risponderà senz’altro di no. Oh, perché allora? Ma – aggiungeranno – ci è capitato in paese il tal conferenziere e con quattro frasi tribunizie li ha ammaliati. Ecco una spiegazione che dovrebbe farci arrossire. Può dunque accadere nel proprio paese, nonostante la tanto ammirata organizzazione cattolica, nonostante l’attività efficace ed instancabile del partito popolare, e per il contrario, malgrado la vacuità e la negatività del partito socialista, che la propaganda tumultuaria dell’ultima ora sorprenda e trascini gli elettori ad un atto ch’è in perfetta contraddizione con tutta la loro psicologia e pratica consuetudinaria? Certe votazioni rosse del 1911 rischiarano improvvisamente la situazione come lampi che precedono il temporale. Non illudiamoci! Non illudetevi nemmeno voi, amici, che abitate nella quiete remota di un villaggio di montagna; se non facciamo nulla per impedirlo, il temporale, in una misura o nell’altra ci sorprenderà, abbattendoci. Quest’anno una semplice concione di venti minuti vi ha fatto perdere una trentina di voti. Che cosa sarà, quando la forza di propaganda del partito socialista sarà aumentata o quando vi penetrerà entro le mura sotto falso nome? Il Trentino ha dovuto ripetere questo monito anche dopo il maggio del 1907. Non con troppo frutto. È facile riversarne la colpa sulla centrale dell’Unione popolare; ma giova poco. È ben vero che la direzione non ha potuto completare i quadri dell’organizzazione, è ben vero che noi, ridotti a due o tre persone, sovraccariche di lavoro, non abbiamo potuto soddisfare a tutte le esigenze della propaganda, ma è vero sopratutto quello che abbiamo affermato nel 1907, che cioè ogni organizzazione politica senza il lavoro locale di preparazione e di educazione alla vita pubblica, manca di base duratura. E di questo lavoro locale se n’è fatto molto? Dobbiamo rispondere colla certezza di non poter essere smentiti che in molti paesi non s’è fatto niente, in moltissimi troppo poco. Le eccezioni sono sulla bocca di tutti. Gli è che per tale riguardo siamo ancora troppo pochi democratici. Non basta l’azione per il popolo, è necessario l’educazione e l’azione del popolo. Non discutiamo qui teoricamente se il principio conservativo sia migliore del democratico o meno. Il suffragio universale rende inutili quelle discussioni teoriche. La realtà è che il presente regolamento elettorale concede il voto a tutti, in misura eguale, che tale sistema trae con sé la propaganda e l’agitazione elettorale di tutti i partiti e che quindi tutti gli elettori, presto o tardi, per la viva voce o per la stampa devono venire a contatto con tutta questa propaganda, con tutte queste idee. È quindi assolutamente indispensabile preparare le coscienze, rendendole forti e resistenti alla marcia elettorale che nel momento decisivo rigurgiterà intorno ad esse. La preparazione si fa diffondendo la nostra stampa, rianimando le nostre società operaie, costituendo circoli, curando la parte morale delle istituzioni economiche. Il male va combattuto con una cura preventiva. Quante volte non l’abbiamo ripetuto anche dopo il 1907. Eppure è accaduto anche durante la recente campagna che si sono fatte o chieste conferenze solo dopo la propaganda socialista! Avvertano bene tutti coloro cui sta a cuore la nostra causa. Da questo posto siamo in grado di giudicare la situazione generale senza pessimismo, ma anche senza illusioni. Ebbene noi dobbiamo affermare che senza un nuovo sforzo di azione cattolica, senza uno slancio rinnovato di democrazia, senza maggiore comprensione dei tempi che corrono, i cattolici trentini perderanno ben presto le posizioni che gli avversari loro invidiano. La sorte dei cristiano-sociali viennesi e dei cattolici slavi della Boemia ci serva d’esempio. Noi, per quella moderna concezione del giornalismo cattolico che ci ha sempre guidati, non mancheremo al nostro dovere; la direzione dell’Unione popolare manterrà la sua parola, ma non si dimentichi che senza il lavoro di preparazione locale, innalzeremo una costruzione sulla sabbia. Né ci venga taluno a rispondere che «quelli di Trento» ci pensino loro, che a loro tocca, e così via. Noi concepiamo e dobbiamo concepire le lotte pubbliche come battaglie per il pensiero cristiano; per questo e per non altre ragioni combattiamo sotto quella bandiera che dev’essere l’insegna di tutti i cattolici trentini. Il richiamo del nostro dovere non può servire quindi di attenuante per i mancamenti altrui, quando la fonte dalla quale scaturiscono gli obblighi degli uni e degli altri, è la nostra comune sorgente di vita. 