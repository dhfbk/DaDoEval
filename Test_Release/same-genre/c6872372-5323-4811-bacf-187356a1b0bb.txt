Roma, 23. Il calcolo aritmetico, nudo e crudo dà ragione al governo; ma una ragionata valutazione dei voti e soprattutto i discorsi che li hanno motivati, gli danno torto. I voti: bisogna rilevare che hanno votato contro due ex presidenti del Consiglio, come Giolitti e Orlando e parecchi dei più vecchi parlamentari, che furono più volte al governo, come Paratore, Soleri, Pasqualino Vassallo . Di Giolitti la maggioranza ha l’aria di sbrigarsi presto, bollandolo come rappresentante del neutralismo; ma come svalutare Orlando, che fu il presidente della vittoria? Si ricorderà lo sforzo fatto dal governo per accaparrare il deputato di Palermo al listone e come egli fosse definito uno dei pilastri indispensabili alla compagine della maggioranza nel Mezzogiorno. Ora questo pilastro è caduto e con esso crolla tutta la faticosa costruzione del ministerialismo meridionale. Non hanno votalo a favore i rappresentanti ufficiali del combattentismo: e quando si ricordi che il presente gabinetto si è autodefinito il «governo dei combattenti», nessuno potrà saltare a piè pari sopra questa significante manifestazione. Non hanno infine votato per il governo i rappresentanti riconosciuti del partito liberale organizzato; e ognuno sa che dietro a loro e non dietro Salandra si sono schierati i delegati di Livorno. Hanno invece votato a favore i 270-280 fascisti puri, un 30-40 filofascisti, nominati dall’alto e aggiunti ai fascisti nelle varie provincie e il gruppo Salandra. Se si tien conto delle opposizioni assenti, il governo ha avuto una settantina di voti di maggioranza; il che vuol dire, se si considera attentamente, che il governo Mussolini sta o cade, a seconda dell’atteggiamento della destra liberale. La novità più caratteristica è il dispiegamento delle sinistre, in confronto del blocco centrale e della destra. E qui bisogna fare subito una considerazione: se le opposizioni dell’Aventino fossero scese nell’aula ed avessero attaccato in pieno, questo spiegamento delle sinistre, cioè della nuova opposizione, sarebbe stato possibile? I conoscitori dell’ambiente parlamentare vi rispondono unanimemente: no. Infatti da un lato l’eterogenea opposizione dell’Aventino, invece che presentarsi al Paese nella sua figura monolitica antifascista, si sarebbe esposta alla Camera con tutti gli anfratti che logicamente la varieggiano, offrendo buon giuoco al contro attacco; e d’altro canto, segnalando all’assemblea la minaccia dell’estremismo e dell’«Antinazione», sarebbe stato più agevole ancora a Mussolini di raccogliere attorno a sé globalmente la «Nazione». Ma più decisiva è la considerazione che riguarda le motivazioni del voto. Orlando – che ricorda di essere stato il presidente di Vittorio Veneto – nega l’esistenza della nuova era fascista. E pensare che il Duce aveva iniziato il bel costume di datare dall’era fascista! Orlando pone netta la questione costituzionale domandando: in che regime viviamo? Orlando esclama: Ho collaborato come ho potuto, finché ho potuto sperare: ora non spero più. E vota contro. Salandra invece vota in favore, ma dopo un discorso d’opposizione. Egli ha constatato che «è innegabile un movimento di distacco del paese da voi». Ha soggiunto: «È pericoloso prolungare una situazione che è aspramente criticata». Poi ha criticato i commissari prefettizi e i loro sistemi, ha biasimata l’opera delle gerarchie del partito fascista, e senza nominarlo, ha detto a Mussolini di smetterla col linguaggio violento e coi «diritti della rivoluzione», ha dichiarato «indifendibile» il decreto sulla stampa ed ha raccomandato a Mussolini di «dire agli italiani che non si uccide, non si aggredisce, che non s’invadono le case, che non si bastona, non si brucia, che non è possibile disfare quello che si è fatto col lavoro e con la fede… È ora oramai di abbandonare la teoria del delitto politico, anche se è stato commesso per fini nazionali». Postosi infine il quesito di ciò che avverrebbe se noi contribuissimo ad accelerare «la caduta di questo ministero», insinua molto abilmente la possibilità di sostituirlo, quando afferma: «O l’on. Mussolini o un altro, la situazione del nostro paese richiede mente lucida, polso fermo e soprattutto unità di direzione». Rilevato questo, ci pare che il nomignolo di «suocera del ministero» applicato al Salandra, sia proprio indovinato. Siamo ancora in famiglia, ma la parentela è quella della suocera altezzosa e malfida. E che dire del combattente Savelli, il quale invita l’on. Mussolini «a ridare al paese la pace e a non mettere la propria persona attraverso il cammino dell’Italia, se domani fosse necessario mutar capo di governo»? È vero che i combattenti, dopo aver dichiarato di votar contro, finirono coll’astenersi: ma questo è un non infrequente fenomeno dell’aula parlamentare, nella quale è più difficile che non si creda di sottrarsi alle suggestioni del momento. La suggestione finale fu il discorso di Mussolini. Sembrò e fu a parole un vero atto di contrizione. Promise di essere spietato contro i suoi e di mettere loro contro i carabinieri. Nessun illegalismo rimarrà impunito e il regime eccezionale fra breve avrà fine. Se si rilegge attentamente, il discorso non contiene nessun impegno concreto, ma certi cenni, certe ammissioni, l’aria contrita, il tono della musica fu tale che ancora una volta la Camera, la sua Camera gli diede credito. In verità nessuna questione grossa fu affrontata e risolta: la milizia rimane, l’amministrazione della giustizia continua il suo corso, i delitti contro deputati e uomini politici rimangono impuniti e la questione morale resta aperta come una cancrena. Nemmeno per le amministrazioni locali fu data una assicurazione. Tuttavia tutti i sostenitori del regime parlano di discorso normalizzatore e Mussolini ha finito coll’inneggiare all’armoniosa famiglia italiana. Molto armoniosa! Purtroppo bisogna credere che la musica di domani non sarà diversa da quella di oggi. Oramai i violenti, i satrapi, i «magnoni» sono stati creati e lanciati alla conquista di tutti i poteri. Come cambiare questi uomini e come farli smettere in virtù dello stesso organismo che li ha prodotti? Mussolini ha bastonato il bolscevismo, dopo averlo cresciuto; ma oggi non c’è di mezzo un avvenimento come la guerra che giustifichi o provochi una nuova controrivoluzione interna. Nonostante il nostro vivo desiderio – alle armonie non si può più credere. Vedremo tra poco. 