Borgo Valsugana

Reverendissimo e caro P. Prefetto,
Francesca mi scrisse della cortesia benedettina con cui fu accolta e della bontà colla quale venne accettata la mia domanda di proroga. Ne avevo già avuta caparra nella sua generosa cartolina, arrivata nel frattempo. Ho il dovere di ringraziarla sentitamente. In quanto alla cura, forse ha ragione Lei che questi sono malanni che se ne vanno, come sono venuti, quando hanno deciso di andarsene; e il mio amico medico di qui, acuto e bizzarro, pur insistendo perch’io le prenda, aggiunge sempre che le medicine non valgono a nulla. Però, aggiunge, quando si comincia, tanto vale andare fino in fondo, e così intende che finisca la batteria di fiale, iniziate. Intanto il tempo è migliorato e l’aria è secca, perché riscaldata dal sole.
Tuttavia, pochi giorni dopo l’arrivo di questa mia, anch’io di persona mi rimetterò al mio posto che con rammarico ho disertato da così lunghi giorni, e dell’abbandono ho tanto maggior rimorso, ch’esso era una linea di protezione per la Sua quiete e il Suo lavoro contro l’attacco degli importuni. Mi perdoni, pensando che in 60 anni è appena la seconda volta che abbandono il mio ufficio o compito, fuori dalle normali vacanze: e la prima fu in ginnasio; e quindi, mantenendo il ritmo, la terza dovrebbe cadere fuori i termini della mia vita. S’aggiunge che mi conforta l’esempio del nostro E.mo che avendo superato qualche guaio verso i sessanta, ora tira dritto, producendo meravigliosamente, senza interruzioni. Con tali speranze la prego di accogliere i miei grati e rispettosi saluti e di voler presentare gli omaggi al signor Cardinale Bibliotecario e, all’occasione, all’ E.mo Tisserant.
Suo dev.mo
Degasperi

P.s.: abbia la bontà di rimettere a Gabellini le due cartelle unite, con riconoscenti espressioni di cordialità.
A.D.
