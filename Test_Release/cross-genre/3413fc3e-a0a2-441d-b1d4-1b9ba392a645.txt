Caro Monsignore,
sono triste fino all'esaurimento in seguito alla campagna personale, scoppiata, mentre reggo in mezzo a difficoltà molteplici e paurose.
È quasi escluso di poter sostenere la polemica, date le condizioni della stampa. Bisogna lasciarsi massacrare in silenzio; e la stampa fascista fa di me un vero massacro. Gli amici reagiscono circondandomi del loro plauso; ma si resisterà quando il governo voglia via coloro che reggono ancora in mezzo alla bufera? S'è sparsa qui la notizia che a Trento sia stato interdetto un mio ritorno. Spero non sia vero, perché altrimenti mi si avrebbe certo avvisato.
Pensate a mettere al sicuro le assoc. economiche. Qui e là c'è stato il tentativo di occupare cooperative. Però a Milano e a Monza sono intervenute in difesa le autorità ed hanno dichiarato di aver l'ordine di non toccare la coop. cattolica. Dappertutto si fa la trasformazione in anonime.
Se può scrivermi qualche parola di conforto, me la scriva (Maria Romani, via Ripetta 99) perché ne ho bisogno e sovratutto mi raccomandi al Signore che mi batte in tutti i modi.
Suo affez
Alcide
