Predazzo, Val di
Fiemme
Caro Micheli,
ti scrivo dalla montagna ove mi raggiunge oggi 6 agosto il tuo telegramma. Di qui innanzi, per 15 giorni ancora, meglio telegrafare a Conci o Gentili, che sono a Trento. Il mio telegramma diceva che ignoravamo il testo preciso dell'art. 21 riguardante le terre redente; ma ci ha colpito una cosa: in quella dizione il governo è autorizzato sic et simpliciter a stabilire il termine delle nostre elezioni.
A noi parrebbe che tale autorizzazione dovrebbe venir concessa, solo in tanto in quanto non è possibile che le nostre elezioni coincidano colle elez. generali italiane cioè in tanto in quanto per il giorno dell'indizione delle elez. generali, non sia proclamata ancora l'annessione. Questo sottinteso non è affatto espresso nel testo dell'art. 21 che conosciamo; eppure esso ha valore di principio e anche pratico. Perfino ultimamente, dopo le dichiarazioni Nitti in nostro confronto, il comm. Salata, direttore gen. dell'ufficio terre redente ha lasciato capire che le elezioni da noi si potranno fare molto tardi. Bisogna quindi vegliare e premunirsi. Sarebbe quindi forse consigliabile d'inserire un inciso press'a poco così: Il governo è autorizz. ecc. - “in tanto in quanto non sia stata proclamata l'annessione prima dell' indiz. delle elezioni generali”.
La seconda nostra preoccupazione riguarda la circoscrizione. Se è obbligatorio un minimo di 10, nel Trentino bisognerebbe includere anche il territorio tedesco (il Trentino ne aveva prima 9, l'Alto Adige 4 (una parte di un collegio resta al di là) ossia 1 deputato ogni 40 mila ab. circa). Con ciò si rischierebbe di spingere i tedeschi a combinare tra loro una lista nazionale, ciò che dal punto di vista italiano credo doversi evitare. Quando abbiamo telegrafato, non conoscevamo però l'ultimo voto, per cui nelle elezioni prossime come minimo vale 5. Forse quindi una modificazione non è per ora urgente. Ma non perdete di vista questa preoccupazione d'indole politica.Un terzo punto riguardava le incompatibilità che erano previste dalla vecchia legge italiana e vengono mantenute nella riforma elettorale attuale. Come si possono applicare tali disposizioni a delle regioni con un'amministrazione provvisoria, ove tutti gli amministratori locali sono ufficiali dello stato. [Es. Conci è attualmente commissario dell' amministraz. autonoma prov. In base alla legge elett. non potrebbe porre la sua cand ida tura. Come il suo molti altri casi.] Ma allora ciò equivarrebbe a rinunciare alla collabor. dei più capaci proprio nel periodo della riorganizzazione! Inoltre le disposizioni non si possono semplicemente applicare, perché noi non possediamo ancora l' ammin. prov. e com, italiana, anzi vogliamo mantenere la nostra. Sarebbe quindi indispensabile che nell'art. 21 il governo venisse autorizzato a derogare per queste elez. dall' applicaz. delle disposiz. riguardanti l'incompatibilità.
Aggiungevo poi nel telegramma che Conci a Roma aveva consegnato a D. Sturzo il materiale da te richiesto per l'interrogazione. Sono giornali che contengono tutti gli articoli pubblicati in materia.
Conci mi dice d'averli consegnati ad un segretario di Sturzo. Forse Cingolani? Fa di cercare questi n. del “Trentino”.
Infine dicevamo che, comunque riusciste a stilizzare l'art. 21, sarebbe opportuno che Nitti ripetesse innanzi al Parlamento gl'impegni assunti da lui in vostro confronto circa le elezioni nelle terre redente, d'ogni specie. È doloroso che questioni così gravi, come la circoscrizione vengano demandate semplicemente al governo. Ov'è il diritto di condeterminazione? È vero che anche voi non avete che la commissione dei 14, ma noi, niente! Non so quale proposta pratica suggerire, perché anche la commissione dei 14 per noi non so che cosa significherebbe.
La circolare Nitti sull'amministrazione delle terre redente ha fatto ottima impressione, ma la pratica?
Credaro ha incominciato col chiamare al suo commissariato come suo adlatus l'on. Peterlongo, uomo che personalmente ritengo equilibrato e non settario ma che militò sempre nel campo liberale-democratico ed era di tale partito rappresentante nella giunta provinciale. Capirai che i nostri sono impressionati. Nell'ufficio scolastico su 6 ispettori, prof. o maestri collaboratori, 5 sono nostri avversari, uno solo, in un posto secondario, è della Tommaseo. Converrà pure ristabilirvi un po' d'equilibrio per tranquillare i maestri e le coscienze!
Spero che questa mia ti giunga ancora in tempo. Io sono qui da due giorni in riposo, perché fisicamente mi sento esausto.
Delucidazioni in dettaglio potrà sempre darti il prof. Ciccolini, già nostro deputato provinciale, ora in Roma, Beatrice Cenci 7a, presso l'associazione irredenti.
Esprimendo la nostra ammirazione per la tua opera infaticabile, aggiungo i più vivi auguri, nella ferma convinzione che potremo lavorare anche in seguito a beneficio del paese e per la grandezza d'Italia
tuo aff.mo
Alcide Degasperi
P.S. Nella discussione sul trattato coll'Austria voi dovrete prendere un attegg. chiaro circa i tedeschi dell' A. Adige. Rimanendo indiscutibile il confine strategico, piena autonomia ai tedeschi ecc. Ma ci sarà, credo, tempo di discorrerne.
