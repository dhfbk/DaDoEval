Onorevole Presidenza,
l'on. Gentili ed il sottoscritto hanno avuto ierl'altro al Parlamento e stamane al ministero delle ferrovie due lunghe conferenze col ministro delle ferrovie, rispettivamente col caposezione Ressig e col cons. minist. Brosch del dipartimento tecnico. Le trattative sono procedute fino al punto che il Ministro ha dichiarato di voler in ogni caso finanziare la ferrovia senza la partecipazione dei Bolzanini e col contributo della Comunità.
Sono poi state da parte nostra formulate tutte le questioni in modo che, almeno per la fine del mese, il Ministero risponderà dettagliat amente per parte sua (rimanendo impregiudicata la posizione del Ministero delle finanze), dando così la base concreta per le trattative con le parti interessate.
Noi facciamo ogni sforzo per spingere i signori ad una decisione, ma d'altro canto ogni più piccola questione tecnica e finanziaria si presta per trascinare la vertenza.
Il Ministero non s'è ancora dichiarato se intende giungere fino a Moena o solo fino a Predazzo. Naturalmente noi abbiamo insistito per Moena. È probabile ch'esso prepari due piani di finanziazione l'uno per Moena, l'altro per Predazzo, lasciando poi alle future trattative cogli interessati il compito di scegliere definitivamente.
Posso ancora annunziare che il Ministro, richiesto se fosse vero quanto annunziavano i giornali, che il baron Sternbach sia stato mandato in Fiemme, quale emissario del governo, rispose francamente di non conoscerlo nemmeno e di non averlo autorizzato a fare dichiarazioni in nome suo o del governo circa la questione di Fiemme.
Con ogni osservanza
A Degasperi
