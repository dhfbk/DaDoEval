Trento

Illustre signor podestà,
in risposta alla Sua cortese di stamane, m'affretto a ringraziarla per il Suo interessamento e ad assicurarla che la sua proposta mi è estremamente gradita.
Senonché già questa sera, come d'accordo, ho dovuto comunicare al nostro signor presidente Dr. Conci le mie impressioni. Trattandosi del resto d'ipotesi senza forma concreta e non trovandoci noi di fronte ad una proposta che qualcuna delle parti abbia fatta sua, allargare la discussione sarebbe forse, secondo il mio sommesso parere prematuro.
Seguendo tale criterio ed incontrandomi in ciò anche coll'opinione da Lei espressa nel colloquio confidenziale di ieri sera, abbiamo stamane – di fronte ai membri del comitato tramviario di Fiemme e di Cembra – discorso delle eventualità che si potrebbero presentare in termini del tutto preliminari e concludendo colla raccomandazione che si volesse provvedere, affinché l'impegno preso per la finanziazione della ferrovia rimanesse illeso da qualunque nuovo assetto amministrativo della Comunità generale.
Non mancherò del resto di comunicare le Sue vedute ai colleghi, come mi farò scrupolo di riferire esattamente all'on. Conci – a titolo d'informazione personale e confidenziale – la conclusione ch'Ella ne traeva: doversi sostenere con tutte le forze il compromesso non ammettendo all'ultimo, qualora ragioni tattiche lo imponessero – un'attuazione graduale, se non come acconto.
Infine dall'intenzione colla quale a nome dei colleghi mi sono rivolto a Lei, signor podestà, e dal colloquio stesso Ella ha saputo certo ritrarre la convinzione che i deputati popolari intendono strappare all'attuale situazione il miglior bene possibile per il nostro paese, in prima linea per gli interessati, Fiemme, Cembra e Trento, indipendentemente dal momentaneo carattere della nostra amministrazione locale.
Accolga frattanto gli ossequi e gli auguri del Suo devotissimo
ADegasperi
