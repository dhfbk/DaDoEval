Caro Senatore,
io la ringrazio della Sua generosa e valida testimonianza. Non la merito, o almeno non la merito nella misura ch'ella ha voluto concedermi. L'onore per le battaglie sostenute durante la guerra e per il periodo antecedente è dovuto sopratutto a Lei, ed io non ho avuto orgoglio che d'essere stato un suo insufficente, ma forse volentero scolaro.
Questa sera Catoni si è offerto per farmi analoga dichiarazione. Le pubblicherò assieme; e con ciò spero di chiudere codesta astiosa polemica. Il Sottochiesa è moralmente e politicamente parlando un farabutto, e di lui e di L. se la rappresaglia personale non mi facesse ribrezzo avrei potuto sbarazzarmi facilmente, raccontando la storia che li riguarda. Sono lieto di potermi difendere, senza queste pur giuste ritorsioni; e dopo la Provvidenza che ci ha fatto ritrovare il Chiovenda, devo alla Sua opera se l'offensiva venne respinta.
Io le esprimo tutta la mia gratitudine e prego Dio di poterle ancora rendere nella vita qualche servigio.
Qui tutti gli amici mi assicurano dell'ottima e conclusiva impressione che ha fatto la nostra difesa.
Spero di vederla la settimana ventura. Mia moglie sarebbe lieta di salutarla nel suo modestissimo piedaterre.
Prego tanti devoti ossequi alla Signora. Mi creda suo riconoscente

Degasperi
