Illustre amico,
venni a Milano colla Sua lettera in tasca e col proposito di ricambiare a voce gli auguri e rispondere più intimamente alle domande in essa accennate; ma seppi da Stefano ch'Ella non era rimasto "chiuso nella città, grigia prigione di cemento e di pietra", ma, "fiutando la foresta" in quel giorno era in viaggio per Campiglio e vi era già arrivato. E da Milano dovetti scapparmene subito anch'io, dopo aver dato l'onesta consentita sepoltura alla probità dell'Ottocento, incarnata da Filippo Meda. Accolga dunque i miei auguri più vivi a nome anche di Francesca e voglia rispettosamente trasmetterli alla Duchessa. Sono in ritardo, ma ancora a tempo, perché arrivano coi Suoi re magi: "E ciascun nell'onda eguale - sonnecchiando sulla sella - sogna e pensa il gran mistero - di cui palpita la stella".
Per noi è già gran mistero il corso del 1940. Un po' delle Sue preoccupazioni, le ebbi anch'io. Quando il Papa, alla fine del suo discorso pronunciato con particolare freschezza, tirò fuori dalla cintura la lettera di Roosevelt, era veramente emozionato: si vedeva il diplomatico felice del successo; ma quelli che gli stanno vicino escludono ch'egli, uomo per eccellenza spirituale, cada nella tentazione di far della politica, diciamo così, medievale. Mi assicurano ch'egli fiuti i pericoli delle altezze. Talvolta, è vero, fa sacra eloquenza, della quale si compiace, trascende il suo pensiero, com'è apparso a molti, del suo discorso al Quirinale, e sembra non si preoccupi, che le raccomandazioni si sperdano nel vuoto protocollare o nel programmatico silenzio; ma non c'è da temere che ne risulti un Wilson perfezionato e cattolico. Come nunzio collaborò da vicino agli sforzi di Benedetto XV: conviene ritenere ch'egli ne abbia misurato, più che altri, i limiti. Del resto salutem ex inimicis. Quando la visita al Quirinale fu interpretata come un fatto di politica internazionale, venne subito la smentita.
Quanto alla pace, mi sembra che Pio XII abbia già formulate convinzioni ideali di amplissima ricostruzione, le quali, quando si volesse stringere, escluderebbero l'affrettata conclusione di una pace qualsiasi. Non nego che su entrambi questi punti c'è chi pensa diversamente: nuova Società d. Nazioni con intervento delle Chiese, rappresentanti delle forze morali, e pace di compromesso. Io insisto però nel credere che il Papa, patrocinando una soluzione di "Stati Uniti di Europa", in forma si capisce più federativa ed autonoma, si limiti ad un semplice voto e che il punto su cui insisterà sarà invece che nelle direttive, negli ordinamenti ecc. si professi nettamente la difesa della Civilt à cristiana. In pratica si tratterà d'influire sulla direttrice; l'applicazione non può non venir pensata che per gradi ... di chi sa quante generazioni. Ad ogni modo, avendo io - espressa la preoccupazione da Lei accennata ad un autorevole amico, egli mi rispose assicurando che si conoscevano gli scopi e si stava attenti.
Accolga intanto i più distinti e cord. saluti e presenti ossequi alla Duchessa.
