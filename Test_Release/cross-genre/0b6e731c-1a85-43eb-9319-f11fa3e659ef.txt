Carissimo,
l'On. Degasperi m' icarica di chiederti scusa per il ritardo e il lungo silenzio. Egli ha taciuto per non aver se non cose tristi da ripetere, ed oggi ancora sente riluttanza grande. Le cure per il giornale ci hanno assorbito quasi completamente. Te ne scriverà Spataro, povera vittima! Abbiamo deciso ancora un esperimento di un paio di settimane. Ma la enorme pressione politica porta ad una depressione degli spiriti. I fatti di Firenze danno a troppi il senso dell'ineluttabile. Dopo il monopolio sindacale, si tenne l'assalto alle cooperative. Si sta preparando anche l'ingerenza governativa nelle "piccole Banche".
Innegabile è una presa di possesso generale. La Chiesa non riuscirà a proteggere nemmeno le antiche società economiche confessionali? Come hai visto, l'Aventino si spezza per i sinistri. Io credo che non si debbano alimentare le polemiche fra di noi ma anche che non si debbano fare inutili sforzi di rettorica per mantenere la facciata della secessione aventiniana. È meglio sostituirvi un'intesa meno formale più elastica e capace di manovra nella Camera. Per codest'attività parlamentare ho grandi apprensioni. È da credere che il Governo ci getterà fra i piedi la legislazione ecclesiastica. Che figura vi farà il fronte unico della libertà? L'attività parlamentare esige maggior sforzo di orientamento. Il male è che il grosso pubblico piega innanzi ai vincitori. Si ha la sensazione che l'ondata sia travolgente. NOI stiamo in piedi con uno sforzo morale di cui al di fuori non si ha forse un'idea. La campagna personale contro di me continua e si accentuerà. Mi si crede, uno degli ostacoli più forti alle desiderate acquiescenze.
Devo circolare con molte precauzioni: D ha scritto che vorrebbe tornare, ma a che pro e con qual rischio? Scrivigli: è sempre all'Hotel Terminus Chambèrj.
E così potrei continuare il quadro triste: ma a che dilacerare le ferite dell'esule? Non abbiamo fiducia che negli imperscrutabili disegni della Provvidenza. Una volta ti consigliavo di non scrivere. Ora ti prego di mandare a quanti più puoi brevi parole di eccitamento. La voce del Maestro deve confortare gli scoraggiati. E tuttavia se non ci incalzasse così la questione economica, ci sembrerebbe di respirare. Non so se si farà la riunione di Parigi e se in caso mi concederebbero il passaporto. Ho lasciato che Gronchi mi precedesse nella domanda.
Avvicinandosi la lotta parlamentare, avremo bisogno del tuo contributo tecnico direttivo. Il dott. Zanotti un trentino che sta a NERAC mi dice che tu vi andrai. Vi troverai un tuo entusiastico ammiratore. Se puoi scrivere ad Amendola scuotilo dal Nirvana. Bisogna lavorare in concreto nell'opposizione alla Camera. Ricordati sempre di fare i tentativi che promettesti all'ottimo Spataro.
Ogni briciola è buona e può essere la salvezza.
Nonostante la tristezza di queste note, ti sia di conforto che i membri direttivi resistono con immutata fede nel P.P.I. e nella devozione a Te. E primo fra tutti il tuo amico che ti scrive il quale ti prega di ricordarlo al Signore al DIO della verità e della giustizia e ti prometto di preferire la scomparsa dalla vita politica a patteggiamenti servili
Silentiarius
