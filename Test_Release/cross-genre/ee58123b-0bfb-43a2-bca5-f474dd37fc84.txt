Roma
Caro Nenni,
ho ricevuto la tua lettera del 31 dicembre u.s. ed ho gradito i tuoi auguri che, benché in ritardo, ti ricambio.
Circa la richiesta della Signora Giuseppa Cangemi, da Palermo, Via Oreto 200, devo farti presente che i modesti fondi a mia disposizione per l'erogazione di sussidi e le numerose istanze che giornalmente pervengono, non mi consentono di venire incontro alle necessità di tanta povera gente se non in misura molto lieve.
Comunque, ho provveduto a fare inviare alla Cangemi un sussidio di lire duemila, che l'interessata riceverà tramite il Prefetto.
Cordiali saluti,
Degasperi

On. Pietro NENNI
Camera dei Deputati
ROMA
