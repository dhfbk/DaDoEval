Vienna

Caro don Murri,
Non prima di ieri ho saputo della morte del suo caro genitore, a cui due anni fa ebbi l'onore di venir presentato. Accetti quindi le condoglianze mie e de' miei colleghi, e perdoni il ritardo. Quassù non arrivano che i periodici della S(ocietà) I(taliana) di C(ultura) e il Domani d'Italia che ora si legge pochino; sorte che tocca a tutte le gazzette ufficiali. Rimaniamo invece lettori ostinati della C(ultura) S(ociale) dell'At(hena) e delle . Ho preso tante volte la penna in mano per dire quello che pensavamo noi – osservatori disinteressati, ma attenti – della lotta svoltasi nella penisola, ma a chi sarebbe giovato? In Italia si discute fin troppo, si discute colla certezza che alla fine, non se ne farà niente. Così pensiamo noi, che ci troviamo in mezzo alla pratica della propaganda e a lato di un partito, come il c s che non è ancora studiato abbastanza, ma che se lo fosse, sarebbe una scuola di metodologia. Non ci accusi d'empirismo, ché abbiamo mandato a memoria la letteratura di due nazioni molto diverse in proposito.
D'accordissimo poi con Lei nell'affermare che in Italia si studia poco. Soprattutto si studia male. Anche i giovani della nuova scuola, fatte poche eccezioni, si distinguono per un soggettivismo unico congiunto ad un'audacia spaventosa addirittura. La grande facilità dell'esprimersi sembra bastare a certi miei coetanei, per scrivere un trattato di filosofia. Giudizi generali ed avventati che scommetterei il 90 per 100, non saprebbero poi dimostrare, e un fraseggiare pieno di equivoci in questioni che non ne ammettono, un rispetto incalcolabile per tutto ciò che viene d'oltralpe – ecco come caratterizzo io certe produzioni. E, per essere sincero, anche la C s qualche volta cade nel difetto comune.
Non so comprendere per esempio come il suo direttore lasci correre certi articoli in materia filosofica, che farebbero forse la loro figura nella Nuova Parola, la quale ha rinunciato fin da principio alle "scienza", all'"oggettività".
Ella mi opporrà che la C s vuole educare e formare e che quindi deve anche lasciar correre. Può essere. Ma non sarebbe meglio tirar su una scuola (temo che il termine non le piaccia) coi metodi dell'Ascoli in fillogia ? È vero, la rivista sua è di cultura, ma questa cultura, ma questa cultura dev'essere scientifica o no? Quando c'è un articolo di letteratura o di filosofia, si può pretendere che almeno tre quarti del lavoro sia uno studio e appena un quarto esposizione delle proprie idee. Ritorno proprio ora da una lezione di Naturphilosophie che uno dei più celebri fisici, il Boltzmann, tiene alla nostra università, e la critica che questo nazionalista ha fatto di tutta la filosofia tedesca, mi ha ricordato per contrasto l'ammirazione bambinesca, di cui certi giovani circondano ancora Kant e gli epigoni. Non potrebbe Ella, che ha scritto la rude verità in tante cose, scrivere ancor questa: che per non idolatrare S. Tomaso, non occorre proprio inchinarsi davanti a Kant, o che per lo meno, è necessario, prima di parlarne, averne visto almeno i cartoni?
Mi accorgo d'essermi lasciato trasportare ad uno sfogo; forse sono io che divento sempre più tedesco. Mi scusi e mi voglia bene lo stesso.
Parliamo d'altro. Il prof. Commer dà l'ultima mano alla prima parte di un libro intitolato Das Wesen des Kirche. Nella seconda parte vengono discusse tutte le più grosse questioni moderne. Non ci sodisferà forse del tutto, ma farà rumore. Cerchiamo di farne subito una traduzione italiana.
Un'altra cosa. Il Trentino passa ora un periodo di crisi? Morto il vescovo, se ne fa un altro, ma quale? Finora i giovani marciarono avanti a gran passi, ma abbiamo dovuto usare la massima prudenza. Per non comprometterci non abbiamo mai preso posizione né di fronte alle lotte varie né a quelle dei c s, benché fosse noto per chi fossero le nostre simpatie. Se il futuro Vescovo sarà per noi, vogliamo vedere don Murri fra le nostre alpi, se non raddoppieremo la prudenza, ma anche il lavoro, fino che la D(emocrazia) C(ristiana) regni incontrastata. Come vede, metodi tedeschi. Di una cosa può essere sicuro, caro don Murri. Il fuoco acceso una volta tra noi dalla C(ultura) S(ocilae) non si è spento, ma continua, alimentato dalla legna c s tedesca, a divampare sempre più. E chi sa che non tocchi al seminatore di uscire dal suo corpo, ove gli fu impossibile lavorare, per trovare l'albero del suo seme! Con questa speranza io chiudo il letterone, che non doveva essere nell'intenzione dell'autore che "due righe" di condoglianza, mentre è diventato qualche cosa di tutto. Ma dal complesso Ella può ricavare con quanto interesse noi seguiamo le cose sue e quanto è grande ancora l'affetto di coloro che andarono a scuola dalle "Battaglie d'Oggi". In questi anzitutto l'affezionatissimo e devotissimo
Alcide Degasperi
