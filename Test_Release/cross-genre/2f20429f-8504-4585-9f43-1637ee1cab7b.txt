Roma

Carissimo Cingolani,
nel momento in cui lasci il Ministero della Difesa, desidero esprimerti i miei più sentiti ringraziamenti per l'opera da te svolta in quel Dicastero.
L'attività instancabile con la quale ti sei dedicato al Ministero è stata molto proficua ed è valsa a superare le gravissime difficoltà perduranti per l'unificazione dei tre precedenti Ministeri Militari. E non minor merito hai acquisito galvanizzando con la tua giovanile passione non solo l'Amministrazione centrale e gli alti comandi, ma anche i comandi e i reparti periferici.
Tu sai, e non c'è bisogno che ti ripeta, quanto mi dispiaccia privarmi della tua collaborazione diretta nel Governo, e sai pure che tale rinuncia è una delle concessioni più gravi che abbiamo dovuto fare.
E del resto una conferma ancora della tua sensibilità e della tua amicizia è stata la spontaneità con la quale hai voluto rendermi più agevole il compito di varare la nuova formazione governativa.
Penso d'altra parte che l'esperienza da te compiuta nel decorso periodo possa essermi assai utile e sono sicuro di poter contare nel modo più completo ed assoluto sulla tua opera, sulla tua passione.
È in questa intesa che io ti rinnovo il mio grazie e ti porgo il mio cordialissimo saluto, pegno dellla nostra antica, costante, sincera amicizia.
Degasperi


On.le Mario CINGOLANI
Assemblea Costituente
ROMA
