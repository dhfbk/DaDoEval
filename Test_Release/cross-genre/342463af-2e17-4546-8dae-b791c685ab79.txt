Caro Filippo, credo superfluo tradurre letteralmente.
Il signor Glenn Walton Blodgett, amico di Roosevelt è collezionista di autografi. Ne ha già raccolti 22 volumi. Cerca gli autografi storici. Spera che la collezione vada a finire nella biblioteca del Congresso di Washington ossia che venga conservata in eterno. Uno dei volumi riguarda la guerra europea. Gli mancano ancora molti italiani – vedine la lista a p. 2. Desidera ora il tuo. Ti sarà grato se gli manderai la tua sola firma, ma più lieto ancora, se aggiungerai alcune righe o addirittura una letterina. Abita a Seattle (vedi indirizzo in testa).
In fondo alla p. 2 aggiunge d'essere uno studioso di storia specie di quella militare e della storia della chiesa catt. e d'interessarsi dell'Italia, più che d'ogni altro paese europeo. Sta ora studiando l'italiano, per prepararsi ad una visita in Europa, a Roma sopra tutto.
Confida che l'Italia e gli U. S. si manterranno in buona amicizia, specie durante l'amministrazione di Roosevelt, "che è mio amico".
Ha avuto dall'Italia molti favori ed autografi e si sente particolarmente obbligato verso il gen. Ugo Sani e Florenzio Aliprandi.
Dunque scrivi. Ti manda anche il buono per il francobollo.
Affettuosi saluti ed auguri da tutti noi
Alcide
