Caro Sforza,
secondo alcuni informatori giuliani con i quali ebbi contatti in questi giorni, la situazione della così detta Piccola Istria (zona B del Territorio Libero) si presenta come segue:
L'opera di slavizzazione continua sistematicamente e inesorabilmente dovunque.
Tipica l'evoluzione di Capodistria.
Essa contava nel 1945 8700 abitanti circa tutti italiani.
Oggi gli abitanti sono 10 mila e 600 di cui solo 2800 sono vecchi capoistriani, cioè italiani circa 2800 sono militari occupanti, collocati nelle caserme circa 1800 impiegati e impiegate slave nei pletorici uffici burocratici e qualche migliaio di popolazione inurbata dall'interno.
Ho visto una carta topografica della città che indica casa per casa lo spostamento della popolazione.
La macchia si allarga ormai in ogni direzione, di calle in calle.
In questa città e negli altri centri minori gli occupanti non si sentono più vincolati da alcuna norma di legge internazionale: gli imprigionamenti (50 anche recentemente a Buie), gli sloggi forzati le violazioni di proprietà e libertà sono quotidiane.
A Trieste ogni tanto compaiono dalla zona B dei messaggeri di sventura che hanno nel volto e negli occhi l'impronta del terrore.
È nota l'imposizione fatta agli operai che vengono a lavorare nelle officine di Trieste: ogni mese devono versare 10 mile lire accettando in cambio mille dinari (mentre sul libero mercato di Trieste il dinaro vale una lira).
Dappertutto, anche là dove prima non esistevano si impongono scuole elementari slave, così a Villanova, San Lorenzo di Daila, ecc.; i genitori italiani vengono forzati a mandarvi i figliuoli.
Nel settore ecclesiastico, la demolizione procede rapidamente.
D'improvviso si cacciano frati e monache; il clero curato è vessato ed esposto ad ogni angheriatanto che ogni tanto qualche prete, dopo quattro anni di sofferenze, si presenta al Vescovo di Trieste dichiarando di non poter più resistere.
D'altro canto è già noto che il Vescovo dopo l'oltraggio patito, non può più visitare la zona occupata dagli slavi, che la predicazione è controllata e oggetto di interventi polizieschi, che le associazioni cattoliche e perfino l'opera caritativa di S. Vincenzo sono interdette, che nelle scuole si sono introdotti dei testi atei che si sono istituiti dei cosiddetti collegi promiscui per ragazzi e ragazze dai 12 ai 17 anni, che diventano fatalmente centri di malcostume.
Nella stessa Capodistria, la Chiesa di San Giacomo è diventata un magazzino di tabacchi ed ad un altro magazzino venne adibita la Chiesa dell'Annunziata, il Convento dei Cappuccini serve di alloggio a privati e il Convento di S. Anna si sta trasformando in carcere.
A tante sofferenze e a così generale angustia si è aggiunta in questi ultimi mesi la disperata impressione che si pensi di abbandonare agli slavi la zona B, in un compromesso che salvi all'Italia la città di Trieste.
La stampa di inglese ha coltivato tale voce e in Capodistria stessa recentemente il governatore Beltram avallò in un pubblico comizio tale diceria, dichiarando che l'Italia avrà Trieste ed un pezzo della Valle di Vipacco e il resto rimarrà alla Jugoslavia.
I comunisti di Trieste (cominform) insistono nell'affermare che siffatto negoziato è già in corso, anzi segretamente concluso.
All'incontro esistono le mie dichiarazioni fatte a Trieste (dal Timavo a Quieto) le conferme pubbliche del generale Airey, le tre interviste, lo atteggiamento prudente, ma fermo della nostra diplomazia.
Sento ora dalla tua ultima che le nostre relazioni con Belgrado, peggiorano.
Dio lo sa perché!
Abbiamo firmato il Trattato, senza avere ottenuta alcuna soddisfazione, dopo la formale violazione monetaria, se non si accetta per tale il colloquio Martino-Tito; eppure oggi gli slavi si comportano come creditori.
Il condirettore del Giornale dell'Emilia ebbe revocato il permesso di visitare la Jugoslavia colla motivazione che "ora, dopo due settimane, la situazione è mutata", che cosa avviene veramente al di là della cortina?
I miei informatori hanno l'impressione che Tito sia a terra.
Non solo crescono i suoi nemici interni, ma la situazione economica e con ciò il regime minaccia di crollare per sostegno manco.
E proprio così?
Non lo so, ma è certo che pensano così anche al quartiere anglo-americano di Trieste.
Si assicura che il prestito di 100 milioni di dollari stia per essere accordato comunque a Tito e rappresenti per lui, il solo scampo.
In tale situazione non avremmo nulla da dire, nulla da temere?
Comprendo che la pressione della Russia potrebbe rovesciare la situazione e in tale ipotesi la cosa dovrebbe considerarsi da un nuovo punto di vista.
Ma fuori da tale ippotesi non potremo farci sentire con gli Americani?
Se è estremamente arduo e forse pericoloso affrontare il problema risolutivo del T.L.T. in questo momento l'atteggiamento della potenza occupante nella zona B non potrebbe essere oggetto di dibattito o di una inchiesta da parte dell'ONU, proposta da qualche stato nostro amico? (America Latina, Irlanda ecc.)?
In ogni caso, poiché, se ben ricordo tu hai già fatto attaccare il discorso colla diplomazia americana, bisognerebbe, a mio parere, riparlargliene con una certa forza, e secondo il favore delle circostanze.
Naturalmente astraggo da qui qualsiasi considerazione di una possibile ora X che è ad ogni modo fuori dalla mia visuale odierna.
Te ne ho voluto scrivere fin d'ora, anche prima di rivederci perché forse potrai farne parlare a Martino.
Domani sarà qui Andreotti e stabilirò il programma della ripresa.
Auguriamoci ancora qualche giornata buona; la auguro specialmente a te che l'hai doppiamente meritata, cordialmente tuo

De Gasperi
