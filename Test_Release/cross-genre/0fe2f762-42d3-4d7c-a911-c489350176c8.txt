Nel nostro ultimo incontro non accennai al dispiacere da me provato per il tuo colloquio con S. Negro (Il Mondo, 19.2).
Avviene qualche volta che io mi senta a disagio per tue affermazioni o critiche pubbliche, e mi proponga sul momento di venire a parlare. Ma poi la profonda riluttanza di bisticciarmi con un uomo, a cui dobbiamo tanto e che tanto apprezzo ed amo, finisce col prevalere e la unica conseguenza che rimane è quella di diradare le visite, contando sulla virtù sana e lubrificatrice del tempo.
Ma questa volta i tuoi sfoghi diventano operanti, perché vengono utilizzati dagli avversari. Meno male che tu dica che io manchi di sensibilità e preparazione per le cose dell'economia: ciò conferma l'opinione di chi, vedendomi impegnato a superare invece che acuire le varie opinioni economiche entro il Consiglio, ritiene che io non ne capisca niente; e questo specie quando il mio atteggiamento si risolve in compromessi contrari ai suoi interessi.
Ma quello che mi pare più pregiudizievole è quanto venne detto in confronto del Ministro Segni; perché non solo se ne sono impadroniti i tecnici o i cosiddetti tecnici agricoli, ma anche i periodici, che si occupano, in veste agraria, di elezioni regionali (cfr. Sardegna Agricola, 4 marzo). Anche oggi te ne scrivo non per formulare proteste o in attesa di spiegazioni: solo perché il mio tacere, non possa venire attribuito alla mia aperta insensibilità in cose economiche o in questioni di colleganza e solidarietà ministeriale.

De Gasperi
