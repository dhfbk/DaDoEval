Onorevole signor avvocato,
il Dr. Cappelletti, benché a malincuore, concede il suo "tollerari potest". Io stesso, se il corpo servisse un po' meglio all'energia volitiva, mi pentirei di non aver dimostrata maggiore intransigenza, perché incomincio a credere che i democratici hanno voglia di dimettersi quant'io di abdicare alla vita. Me ne ha infusa la convinzione una seduta seminotturna della commissione per la R. P. Bertolini ha incominciato col dire chiaro e tondo che i liberali metteranno l'iunctim fra la rp in municipio e quella alla dieta (idea dell'on. Antonio) e quando io in una lunga discussione dimostrai che non c'era parità di forze, perché, ad ogni modo, i popolari alla Dieta non possono mantenere quegli impegni che a Trento la maggioranza liberale può tradurre in atto, mi ribattè coi soliti accenni all'onnipotenza del nostro partito e che se si vuole ... cretinerie insomma che Bert. dice sapendo benissimo di dirle. Gli altri tre signori dissero sempre meccanicamente di sì. Ma il bello venne poi. In concreto B. propone una riforma fatta secondo il cuore di Briand / scilicet parva ... / cioé la maggioranza dei mandati (i primi tre corpi p.e. ) venga eletta secondo il vecchio principio di maggioranza e il resto secondo la rp . L'ho presa da filosofo ed ho fatto osservare che il conchiuso municipale era proprio viceversa, ma l'uomo se ne rise.
Per finire s'è votata in fretta l'aggregazione della commissione di un socialista e tale voltafaccia del B. ritengo un tiro per guadagnar tempo e menare il can per l'aia. Ma io non ho nessun intenzione di fare il cane. In autunno, se avrò lena e tempo promuoverò una tale agitazione, ché a B. passerà la voglia di prenderci a gabbo.
Ed ora veda almeno l'on. Giunta a non dare appiglio a codesti signori di credersi dalla parte della ragione.
Ci caricano d'imposte in modo che i nostri istituti gemono sotto i pesi insopportabili e dopo ciò pretendono il perpetuo dominio per amministrarci colle belle prove che danno! Spero che nella motivazione venga detto esplicitamente: essere i ricorsi, in tanto in quanto si basano sulle obiezioni e sulle proposte mosse dalla minoranza al [....] 1901, fondati, poiché attuando tali proposte sarebbe possibile evitare almeno per ora la tassa sul locativo; cosa tanto più desiderabile, in quanto che il casatico e le altre tasse hanno raggiunta un'altezza inverosimile; doversi ritenere che le angustie del bilancio impongono anche maggiore parsimonia ed equità nel sovvenzionare società od istituti privati.
La Giunta non ritiene tuttavia di accoliere i ricorsi, perché l'amministrazione municipale di Trento le partecipò un fatto nuovo che non venne discusso né in Consiglio né nella pubblica stampa, alle cui obiezioni i ricorrenti si richiamano cioé che la C. di R. con riguardo alla situazione generale finanziaria della città nega la concessione del mutuo qualora non venga introdotto il locativo. Siccome tale mutuo è necessario in gran parte per coprire spese già fatte e per completare lavori in corso, la giunta non si sente in grado di impedire l'attuazione del programma finanziario voluto e votato dalla maggioranza municipale.
Pretendiamo troppo? Mi pare che sia il minimo affinché evitiamo di attaccare anche l'on. Giunta.
Speravo di poterle far visita nella Sua Tiburtina ma i viaggi non mi confanno per intanto.
Le auguro tutti i ristori ed i conforti che si ripromette dalle aure avite e dalle cure famigliari e che si "accomodi" per davvero e di buona volontà, dopo essersi accomodato alla politica della nostra santa e felice Monarchia per forza ed in considerazione dei peccati del genere umano.
Presento i miei ossequi alla Signora ed i saluti alle signorine condendoli con un sempre maggior rispetto, quanto più sanno di latino.

Tesero
Devot.m Suo Degasperi
