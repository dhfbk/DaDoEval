Caro Sturzo,
ti scrissi da Napoli, ma non ebbi risposta. L'hai ricevuta? Scelba ti spiega in una a parte i punti che non ti sono chiari. Noi ti siamo gratissimi per la tua opera costì, la quale è molto valutata. Sei l'ambasciatore del popolo italiano, prima che il governo ne possa nominare uno. Sono in un ingranaggio che mi maciulla talmente da non lasciarmi nemmeno la calma di concepire una lettera. Un governo di sei partiti coi problemi più gravi aperti è un miracolo di equilibrismo quotidiano. Si aggiunga l'organizzazione del partito. Confido che tu sia d'accordo con la mia dichiarazione di Napoli. Grazie del tuo saluto e del tuo manifesto, ottimo e tempestivo. Unire tutti i d.c., sollevarci al di sopra della questione contingente della forma statale è opera difficile e improba, perché la passione politica e di fazione è nel sangue. Nonostante la mia pazienza e oggettività i repubblicani "a qualunque costo" mi creano imbarazzi (cfr. opuscolo di Ravaioli), come fino a ieri ce li creavano i monarchici: ora questi ultimi si acquietano. Il referendum dovrebbe essere il metodo più sincero per dirimere; altrimenti si dovrà farlo a mezzo delle candidature, il che vuol dire rischio di dividere forze che hanno pur necessità sostanziali di stare assieme. Ecco il problema di domani.
La tua ultima comunicazione radio ci fa sperare che gli alleati ci aiutino. Ti allego a parte una risposta che su mia responsabilità personale, ho dato a un amico americano che mi chiedeva: come possiamo aiutare?
Se hai occasione di farmi sapere il tuo avviso sulle cose nostre, sarò gratissimo. Grazie e un abbraccio di cuore.
Alcide
Penso che da Napoli ti sia stato inviato nuovo materiale, ma non so se ti sia già arrivato.

Affettuosissimi auguri e saluti da tutti i miei e dagli amici, a te più che mai devoti.
Alcide
