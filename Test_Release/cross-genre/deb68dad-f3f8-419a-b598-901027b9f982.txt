Roma

Caro Cingolani,
ricevo l'ordine del giorno del Gruppo Senatoriale e la tua lettera accompagnatoria. Sono grato al Gruppo per la comprensione che esso dimostra della presente situazione e per l'adesione che esso conferma alle comuni direttive politiche e, sopra ogni cosa, per l'impegno rinnovato da tutti i Senatori di contribuire al successo della prossima battaglia elettorale.
Ti prego alla prima riunione di voler comunicare a tutti l'espressione fraterna della mia riconoscenza.
Circa gli appunti fatti alla procedura che dovetti seguire, ritengo che se fossi stato presente in una o l'altra delle tre riunioni, avrei potuto spiegare in modo soddisfacente le ragioni della soluzione e della fretta.
Comunque, prima dell'apertura del dibattito, o durante il suo corso, sono sempre a disposizione.
Particolarmente grato anche per la tua personale cortesia credimi

tuo aff.mo
De Gasperi

P.S.- Il C.A.M. del Partito ha sollecitato la nomina del Sottosegretario alle Pensioni.

On. Sen. Mario CINGOLANI
Capo del Gruppo Senatoriale D.C.
Palazzo Madama
- Roma -
