Altezza Reverendissima,
dopo la lieta ma troppo fuggevole parentesi estiva, per me l’unica giornata di sole fu quella di ieri. All’arrivo della Sua lettera fu come se un leraccio vigoroso e benefico squarciasse la foschia, nella quale navigava desolata e disorientata la navicella della mia vita; e parve mi illuminasse e mi riscaldasse ancora una volta quel vecchio sole glorioso che aveva presieduto tanti anni alla mia vita d’azione e di ottimismo. Per la prima volta ho riso di gioia ed ho riso come rideva Matelda nel Purg. XXVIII, quando per spiegare la sua letizia, ricordava il salmo Delectasti: Quia delectasti me Domine in factura tua: et in operibus manuum tuarum exultabo. Poiché è l’ispirazione del Signore che ha mosso il mio vescovo e i miei amici vecchi di Trento, giacché io non avrei osato chiedere nulla e nulla dissi di chiedere a quel buon parroco che portò omaggi e saluti.
Anzi, per quanto riguarda le mie urgenze economiche, quasi temo egli non abbia esagerato, onde mi sarebbe grave di profittare di una carità che può essere più urgentemente necessaria ad altri. In verità tengo ancora un resto della “liquidazione” del giornale e vi attingo per le spese inevitabili. Tuttavia quale apprensione per me nel vedere queste risorse, che dovevano essere la riserva per la mia famiglia, dileguarsi rapidamente, quale umiliazione nel dover consumare e non produrre e dover perfino affidare le bambine alla carità dei parenti!
Questo spieghi lo stato d’animo in cui mi trovò D. Vigilio e perché io, superando gli scrupoli che mi potrebbe risvegliare il confronto con strettezze e con bisogni più incalzanti, accetti il suo dono con grato animo e ringrazi con tutto cuore, pregando Iddio che mi renda ancora possibile, sia pure nella più umile guisa, di rendere in cambio qualche servigio alla causa cattolica della mia diocesi.
Ben maggiore però è il mio obbligo per l’alto conforto morale che mi ha recato la lettera del mio vescovo amatissimo.
Come io avevo sete di queste parole e a un tempo, come schivavo di provocarle! Strana è la situazione psicologica che si attraversa in crisi, come la mia: da un lato s’invocherebbe una parola di conforto, di solidarietà, di commiserazione, come l’acqua nel deserto; dall’altro un certo senso impastato non so se più d’orgoglio o di pudore e forse anche di un certo ritegno generoso, proprio di chi fu più abituato a dare che a chiedere, ti afferra alla gola, t’impedisce di pronunciare la preghiera, di formulare il desiderio e ti arresta la penna che volesse scrivere.
Nel mio caso poi s’aggiunsero i provvedimenti di polizia che fino ai primi d’ottobre mi cinsero come d’assedio, creando attorno a me come il blocco della solitudine, tanto che in questa Roma, così popolata di amici e conoscenti, mi sentivo similis pellicano solitudinis et sicut passer solitarius in tecto. Cessato il blocco materiale, perch’io scrissi apertamente alla suprema autorità di polizia che per guadagnare la vita avevo bisogno di circolare liberamente, rimase pur sempre attorno a me un certo blocco psicologico, costituito dalla più o meno ragionata paura di chi potrebbe confortarmi e aiutarmi e dall’altra parte dalla ritrosia del mio animo depresso e come racchiuso in sé stesso, sotto le raffiche che gli passarono sopra. Appena da un mese, a mano a mano che l’esperienza comprova la mia libertà, mi vo rifacendo un cerchio di collaboratori nella ricerca.
In questo mese ho salito e risalito le altrui salate scale, chiedendo umile lavoro: la ragione mi dice che la città eterna si muove lentamente, ma il cuore geme e talvolta si ribella.
Oh, ma non contro il Signore! Posso assicurare il mio Vescovo che in questi tre anni di avversa fortuna non ho dimenticato gl'insegnamenti della Chiesa e che, nei momenti tranquilli, ho ringraziato il Signore di aver levato dalla mia anima tante scorie colla lima del dolore, che ho riconosciuto meritato il castigo e meritata l’umiliazione ed ho benedetta la mano di Dio che strappandomi alla vita dissipata dei pubblici affari mi ha costretto a meditare sulla vita interiore; e tale vita, percorrendo, come dice l’Imitazione, dilatato corde prata Scripturarum ho vissuto con tali immeritati conforti, da compensarne qualsiasi pena. Ma a questi momenti troppo spesso successero altri in cui la mia miseria riprendeva il sopravvento, e furono momenti di sconforto e d’irritazione. Ciò accadde più specialmente quando, venuto fuori a riprendere la lotta per l’esistenza, m’imbattei nell’avversione, nella freddezza, negli egoismi degli uomini: allora diventa più difficile scorgere dietro questa siepe di debolezze umane la mano di Dio. Vostra Altezza ha scritto una parola che più delle altre mi conforta, quando mi ricorda che “Gesù ebbe ed ha sempre sentimenti profondamente umani e divini per chi soffre”. Allora Gesù umanamente mi comprenderà e scuserà la mia debolezza e forse, imitandolo, mi scuseranno anche quei cristiani che avrebbero desiderato di vedere in me un eroe, sempre equanime di fronte alla sventura.
Permetta infine che La ringrazi anche delle pratiche che avrà fatto o intende di fare prossimamente per un’occupazione redditizia. Se si vorrà, le difficoltà saranno superabili, giacché anche il Governo vede bene ch’io mi stabilisca qui.
Le dirò intanto che ebbi ieri anche un’altra buona notizia, che cioè a mezzo del bravo e fedele Jacini avrò tra poco un libro da tradurre. Se incomincerò a lavorare, mi rifarò una vita piccola e tranquilla, senza alcun rimpianto per cariche ed onori: e qual miglior osservatorio dell’Urbe per rimaner impavidi innanzi alle fuggenti grandezze umane! In S. Pietro incontrai recentemente molti dei nostri vecchi cooperatori: la schiena era più curva e l’occhio meno aperto, ma erano loro. Una stretta di mano, e su nella cupola; di là si vedono piccole le nostre persone ed anche le opere nostre. Niente è perduto fino che posso dire d’appartenere a questa Chiesa e alla Comunione dei Santi: quassù raccolgo tutti gli sforzi, tutte le fatiche d’una vita che (certo almeno in buona fede) credevo apostolato e ne lancio in alto la sostanza spirituale che è come un soffio di olocausto per la gloria di Dio. Tutto è passato e quasi sembrerebbe in vano, ma questa sostanza rimane e spero che il Signore, Padre Nostro, la vorrà accettare in propiziazione.
Accolgo, inginocchiato la benedizione pastorale che Vostra Altezza si degna impartirmi e bacio devotamente il Sacro Anello. Mi creda con antico e figliale affetto
Suo devotissimo
Alcide Degasperi

Roma
