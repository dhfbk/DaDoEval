Roma

Caro D. Simone, c’è oggi nel Messaggero, a commento del grande fatto un articolo, certo del direttore Pier Giulio che incomincia “cattolici ed italiani … ecc.” e quest’inizio, il nostro classico inizio di una volta in ogni manifesto ed in ogni apostrofe solenne ripetuto ora nel Messaggero, mi ha fatto venire il pensiero di sfogarmi un po’ con Lei. L’influenza mi costringe ancora in camera e così vedo dalla finestra la fiumana di cattolici e italiani che torna da S. Pietro. Anche nella miserabile realtà quotidiana è come nella realtà dei simboli. I cocchi dei trionfatori passano, schizzando fango sui travolti che stentano a salvarsi sugli angoli della via. L’altro ieri, nella grande giornata della notizia finalmente certa, Longinotti ricordò a Mons. Pizzardo che ci sarebbe un’opera buona finalmente da fare, ricordarsi, nella letizia, della domanda mia che giace in biblioteca: e Monsignore, tutto cuore e tutta premura, rispondeva che ci pensava ma che aveva detto a Ms Mercati di parlarne personalmente al Papa, "perché, sa, non bisognerebbe che ci attaccassero poi come quelli che imboscano nel Vaticano tutti gli avversari del regime”. Chi direbbe che cose tanto piccine si frammischiano a cose tanto grandi! Io ho scritto oggi un biglietto a Ms Mercati nel senso che qualora là ove si decide avvertisse il minimo imbarazzo di carattere politico, lasciasse cadere subito ogni insistenza giacché non mi sento in diritto di creare, nemmeno colla sol domanda, il minimo imbarazzo all’ Aut. Religiosa. Ora vedremo: le vie della Provvidenza sono misteriose. Per sciogliere la q.r. ha convertito un socialista; forse per sfamarmi me commoverà, più che i cattolici, gli ebrei. [Questo sfogo è confidenziale; non vorrei scandalizzare nessuno].
