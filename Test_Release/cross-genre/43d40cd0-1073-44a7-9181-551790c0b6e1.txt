Trento
Reverendissimo Monsignore,
Ella ha avuto la cortesia di chiedere il nostro parere sull'ulteriore pubblicazione della Fiamma coi tipi della tipografia Tridentum. Credo interpretare il pensiero della Direzione che, com'Ella sa, ne discusse nella riunione di lunedì scorso, esprimendomi nei seguenti termini.
In via normale non è certo desiderabile che uno stabilimento, diretto da amici nostri, renda possibile la pubblicazione di un periodico che, in linea politica, non è tenuto ad ispirarsi alle direttive del partito popolare. Crediamo quindi che se si trattasse di un lungo periodo l'amministrazione della Tridentum, prima di prendere impegni, farebbe cosa opportuna se promuovesse un'intesa fra l'editore della Fiamma e la Direzione regionale del partito.
Ma giacché la sistemazione dei nostri periodici è ancora in corso di attenuazione e d'altro canto non si può disconoscere che la Fiamma ha fatto, per certi riguardi, propaganda assai utile, noi siamo del parere che il contratto di stampa si possa rinnovare per un breve termine, entro il quale sarà possibile trattarne più estesamente ed in rapporto alla pubblicazione di altri periodici.
Contemporaneamente però ci permettiamo di pregare la spettabile Presidenza del C.D. a voler raccomandare all'editore di Fiamma di essere durante il periodo elettorale, estremamente guardingo nell'ac cogliere articoli di carattere politico affinché gli avversari non ne possano trarre giovamento coll'opporre tali pubblicazioni alle direttive della firmata Direzione, interpretate in prima linea dal N. Trentino.
Con ogni più cordiale ossequio
P.P.I. Direzione regionale di Trento
Il Segretario
Degasperi

Al Rev.mo Mons.
GUIDO Dr. de Gentili
Presid. del C.D.
TRENTO
