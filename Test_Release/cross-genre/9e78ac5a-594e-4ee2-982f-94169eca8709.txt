Arch. Gio Ponti
Via Domenichino, 1
MILANO

Caro architetto Ponti,
Ella ha ragione di lamentarsi che le cose vanno in lungo; ma il differimento al 1942 e la guerra in Estremo Oriente spiegano in parte la proroga di mese in mese di una seduta che dovrebbe impostare sopra tutto il bilancio. D'altro canto il meccanismo questa volta è più complesso. Di diritto sono le due Congregazioni che dovrebbero raccogliere il materiale; il segretario del Comitato non può che offrire i suoi servizi, coordinare, suggerire. È ciò che vado facendo con molte insistenze; ma al punto in cui sono le cose, non posso ancora farmi un'idea della spesa. Ora finalmente la Congregazione di Propaganda, su mia proposta, emana la circolare per avere tutti gli elenchi da esporsi con fotografie e schizzi, com'era anche il Suo desiderio.
Le comunico intanto per Sua informazione, che la questione d'incaricare il pittore russo Sofronov, ora a Belgrado, a dipingere le iconi per un'iconostasi è già matura e la Congegazione Orientale è in massima d'accordo di assumere la spesa.
Le dò anche notizia che Em. mo Card. Tisserant ci raccomandò per opere di decorazione, fotomontaggio ecc. il pittore Giorgio Peri, che già lavorò anche per due Mostre di arte sacra. Senza poter prendere qualsiasi impegno, anche perché l'inizio dei lavori è ancora lontano, scrissi al signor Cardinale che avrei segnalata la presentazione all'architetto Ponti: ed è ciò che faccio con questa mia.
Mi è grato cogliere l'occasione per ricambiare a Lei, alla Sua signora e a tutta la Sua famiglia gli auguri più cordiali. Suo

Degasperi