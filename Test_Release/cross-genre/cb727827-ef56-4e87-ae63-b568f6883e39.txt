Roma

Gent.mo Colonnello,
mi permetto di intervenire presso di Lei per segnalarLe direttamente un deplorevole equivoco nel quale si è caduti in occasione del provvedimento di sospensione di alcuni funzionari dell’ Isituto per La ricostruzione Industriale (I.R.I.), preso il 25 luglio u.s. dalla A.C.C.
Si tratta del Dr. Sergio Paronetto, il quale è stato sospeso per epurazione, per essere rimasto in carica dopo l’8 settembre, accettando anche la promozione a Vice Direttore, necessaria a tale scopo.
Non entro nel merito della questione, poiché avendo presa visione degli atti, sono ben convinto che, qualsiasi persona in buona fede non potrà che apprezzare i motivi che hanno ispirato il suo contegno e lodare il suo comportamento nel periodo della occupazione di Roma.
Ritengo invece mio stretto dovere segnalare le qualità di questo giovane e valente funzionario, che conosco intimamente e che seguo da vicino da alcuni anni come uomo di saldi principi morali, di sane convinzioni politiche, di perfetta integrità. Per quanto riguarda il suo atteggiamento politico io posso attestare i suoi sentimenti democratici ed antifascisti.
Già nell’inizio del 1940 egli mise a disposizione degli uomini che preparavano la vittoria dell’antifascismo le sue cognizioni ed esperienze tecniche, relative alla situazione industriale ed al futuro assetto economico; nel periodo più vivo della attività cospiratoria e clandestina egli collaborò attivamente, valendosi appunto anche della sua qualità di funzionario, all’opera mia e dei miei amici per attuare ed animare la resistenza.
Dopo ciò non dubito che la giusta richiesta avanzata dal Dr. Paronetto, di ottenere una immediata revoca del provvedimento che lo ha colpito da parte dell’autorità stessa che lo ha emanato, possa essere accolto senza ulteriori rinvii.
Si aggiunga che nella nostra scarsezza di uomini proparati all’opera di ricostruzione, sarebbe un delitto privarsi di giovani della sua tempra e della sua preparazione tecnico-scientifica.
