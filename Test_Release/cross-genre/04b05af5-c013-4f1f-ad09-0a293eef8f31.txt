All'arch. Gio Ponti
via Domenichino, 1
ROMA


Per Sua informazione Le comunico qualche notizia sullo sta to dei nostri lavori.
Gli elementi che finora possediamo mi fanno concludere che la futura Mostra sarà costituita di due sezioni quasi totalmente autonome: la Missionaria e la Orientale. Non vedo finora il nesso intrinseco che le congiunga, al di fuori di essere entrambe la prova che la Chiesa si è rivestita sempre e vuol rivestirsi ancor oggi dell'arte e dello stile che conviene ai tempi e ai luoghi ove agisce. Sarà possibile tuttavia per questo aspetto comune delle due sezioni o per altri legami intrinseci o estrinseci di costruire una unità espositiva? Non lo so, ma accenno soltanto al quesito, del quale l'architetto si dovrà certo preoccupare.
Per la parte missionaria il piano generale non è ancora maturato. Molte circostanze fra le quali la guerra in Estremo Oriente, hanno l'effetto di ritardare richieste e risposte. Appena S.E. Costantini raggiungerà un certo grado di preparazione, La terrò informato.
Intanto Le posso dare alcune notizie indicative se non definitive sul programma della Mostra orientale.
Le sue prospettive sono eccellenti. Oltre la gerarchia ecclesiastica hanno promesso di collaborare tutti i più importanti direttori di Musei, collezionisti e specialisti del vicino oriente. Se non mancheranno i fondi necessari, si potrà contare su un grande e scelto numero di copie o di originali di molti monumenti, quadri, arredi, ecc. Il prof. Volbach, che ci consiglia in materia, ed ha già fatto altre esposizioni del genere, spera che si possano avere tutti i più importanti oggetti preziosi bizantini, icone, dipinti, stoffe che hanno a Spoleto, in S. Marco di Venezia, nel Duomo di Milano, a Ravenna, in Napoli e nella stessa basilica di S. Pietro, e in altre chiese di Roma e in molte altre chiese dell'estero.
Si dovrà inoltre provvedere a numerose copie d'icone, di mosaici, affreschi, a fotografie di architetture.
Ciò posto, quale dovrebbe essere il piano generale della Sezione Orientale?
In una conferenza preparatoria di studio venne elaborato un programma che ebbe l'approvazione del Card. Tisserant, prefetto della Congr. Orientale, ma che, agli effetti della spesa, non fu ancora sottoposto al Comitato. Gliene anticipo tuttavia notizia, anche per la domanda che Le farò poi. Premetto che non si sono fissate ancora le dimensioni, ma solo le linee d'orientamento.
La Mostra Orientale dunque dovrebbe avere una sala principale che possa servire anche per i servizi religiosi, e che sarebbe dedicata al rito bizantino, e qui si terrebbero anche concerti di musica sacra dei vari riti orientali.
Tutto in giro poi si dovrebbero collocare delle sale o dei reparti, dedicati agli altri riti orientali minori: in ogni reparto ci sarebbe una parte storica che rappresenter ebbe l'arte del rito nei secoli passati (senza distinguere quindi se la relativa chiesa era unita a Roma o meno) e una parte contemporanea che raccogliere bbe oggetti d'arte, attualmente in uso nella relativa chiesa, unita a Roma. Si può prevedere che la parte storica consisterà in riproduzioni di mosaici, pitture, icone, architetture ecc., mentre la parte attuale oltre le icone conterrà specialmente oggetti di culto. Lo schizzo che Le allego Le offre un'idea molto approssimativa dei reparti che tale programma esigerebbe. Resta naturalmente da studiare se i reparti debbano essere proprio locali chiusi o meno. C'è chi dice che trattandosi in fondo di figliazioni dell'antica chiesa orientale primitiva, si potrebbe anche pensare ad un grande locale con varie edicole o cappelle laterali; chi invece trova artisticamente difficile tale soluzione. Ma qui non intendo darLe che un'informazione del tutto preliminare.
Desidererei però sentire il Suo parere su una quesione particolare.
Il laboratorio del mosaico vaticano sarebbe disposto a preparare a sue spese un grande mosaico, e precisamente a riprodurre il Cristo di S. Sofia in Costantinopoli, eventualmente il mosaico potrebbe venire collocato nell'abside della chiesa o cappella bizantina centrale.
Prima che accettasse così generosa e preziosa offerta, desidererei trasmettere alla S. Congr. per la Chiesa Orientale anche il parere di massima dell'architetto, che di tale mosaico sarà chiamato a prevalersi per fini decorativi.
Stimo certo ch'Ella ne sarà entusiasta, ma forse avrà qualche suggerimento da dare in proposito?
Le allego uno schizzo che ci rende intuitiva una certa base programmatica, senz'altra pretesa.
Colgo l'occasione per salutarla cordialmente e formulare ogni augurio per la Sua famiglia

Alc. Degasperi
