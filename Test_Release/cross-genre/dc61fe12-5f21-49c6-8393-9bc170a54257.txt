Carissimo,
nella notte del giorno dei morti vennero occupate ed in parte devastate le sedi delle organizzazioni trentine, compreso il Sindacato Agr Ind di cui era direttore Augusto. Rifugiati a Borgo Valsugana, di lì venimmo prelevati la notte del 5 e portati fino a Vicenza. Il ricordo degl'insulti mi brucia ancora.
L'interrogatorio di fronte al direttorio di Vicenza, per la mia franchezza e la cortesia del presidente si trasformò in dibattito. Avendo sostenuto la prova con dignità e fermezza – così mi dissero gli stessi fascisti – fui cavallerescamente, assieme ad Aug., consegnato all'on. Marzotto che ci ricoverò signorilmente in una sua villa, donde ci fece partire per Milano. Sulle mie dichiarazioni comparvero comunicati ufficiosi tendenziosi ed inesatti. Un mio tentativo di parziale rettifica, mandata a giornali di Milano, si urtò contro le rigide istruzioni della censura. Ora cerco di guadagnare Roma, ove organizzare un modo di vivere qualsiasi. Aug.attende se almeno gli riconosceranno una liquidazione, le nostre famiglie passarono notti agitate. Ora sono tranquille, perché ci sanno ricoverati fra amici generosi e gentili di cui anche tu ripetutamente esperimentasti la sicura cortesia. Anche Braschi, Secco-Suardo, Bresciani, D. Mojana ebbero dei guai più o meno gravi. Che sarà dell'avvenire? Preghiamo Dio per un ordinato svolgimento e per il bene del nostro paese. Quello ch'io posso fare non lo so ancora. Mi affido alla Provvidenza, che mi ha protetto anche questa volta e non vorrà abbandonarmi. In parecchi giornali si ebbe un nuovo scoppio di ire contro di me. Ora s'acquietano. Ricordami nelle tue preghiere. Non t'ho rinnegato; come era il mio dovere, a Vicenza, ad una relativa domanda, ho risposto che ti scrivevo qualche volta.
Sempre il tuo
Alcide
