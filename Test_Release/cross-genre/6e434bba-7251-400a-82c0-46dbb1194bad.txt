Caro Rodino,
so che ti sono debitore alla tua cortesissima signora e a te dei più vivi ringraziamenti per la fraterna accoglienza ricevuta e per la generosa ospitalità. So anche che ti devo sentite grazie per la tua estrema gentilezza e per la rinnovata e calda dimostrazione d'amicizia. Te ne sono debitore da sabato e ti chiedo scusa di codesto ritardato tentativo di sdebitamento. Ho però una scusa che nella tua bontà vorrai menar buona. Figurati che giunto qui oltre il tuo telegramma – squisito eccesso della tua bontà – trovai anche nuove tristi notizie da Trento. M'ero ritirato dal giornale, sperando di evitare o allentare almeno l'offensiva fascista contro le istituzioni nostre locali. Ma il sacrificio sembra vano. Giovedì il prefetto mandò il commissario a fare un'inchiesta al "Sindacato agricolo-industriale", che è la nostra centrale, in cui si riuniscono più di seicento consorzi cooperativi – la creazione migliore che abbiano i cattolici in Italia.
L'inchiesta vuol dire presa di possesso, come puoi pensare. Cade con ciò uno dei fondamentali pilastri della nostra organizzazione. Anche là si perseguita un Degasperi, giacché vi è direttore mio fratello!
Comprenderai la mia amarezza. Il Signore saprà perché tutto ciò accade, ma è un'iniquità contro cui insorge ogni spirito di giustizia.
La triste notizia mi ha intontito; onde differii di giorno in giorno la lettera che sentivo di doverti scrivere.
E tuttavia, quando penso al male fisico e morale che hai superato tu comprendo che bisogna essere grati a Dio, che non ci toglie la salute.
A te auguro il ristabilimento completo.
Notizie dal campo di Agramante dicono che anche là le interne divisioni covano secondo la inesorabile legge delle passioni umane. Non ci faccio dei calcoli, ma le registro a prova dell'assioma che la violenza a lungo andare non è né può essere costruttiva.
Ricordami alla tua nobile infermiera e ai tuoi baldi figliuoli che furono tanto amabili con noi.
Guarisici e ritorna presto il nostro autorevole ed attivo leader. Affezionato,
Degasperi
Roma
