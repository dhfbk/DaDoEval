Caro D. Giovanni,
la prego di mandarmi copia della lettera dell' arciv alla S. Sede o addirittura se può la bozza del foglio diocesano: d'accordo con Mons. Montini pubblicheremo con un certo rilievo nell' O.R.
La seconda cosa da farsi dovrebbe essere mi pare quella di vedere se non fosse possibile avere a Trento per tale occasione il Congresso mondiale eucaristico: non potrebbe incaricarsi di saggiare il terreno S. E. il Coadiutore che va a Budapest?
In terzo luogo attraverso le agenzie cattoliche Kipa di Zurigo e C. P. di Breda vedrò, appena o contemporaneamente alla pubblicazione dell' O. R., di far arrivare la notizia alla stampa cattolica del mondo, accennando anche al proposito di costituire un comitato internazionale. Mi pare che voi a tutti i vescovi radunati a Budapest o ai principali dovreste consegnare copia della pubblicaz. del foglio diocesano, aggiungendo la preghiera di voler mandare l'adesione. Forse vi si troverà modo anche di fare un appello verbale sull'argomento.
Non vedo chiaro ancora per il comitato generale ma mi pare meglio fare una lista e invitare senz'altro quelli che si desidera compaiano: uomini di chiesa delle nazioni partecipanti al Concilio, studiosi, cultori di lettere e arti, ecc. Non incomincerei con chiedere subito contributi. Un qualche anticipo bisognerà farlo in casa; ma poi la campagna renderà. In quanto alla lista, bisogna prepararla con cautela: potrò, se credete, aiutarvi per quanto riguarda gli studiosi. Ad ogni modo tenetemi informato.
Cecilia (Lia) ha fatta la prima Comunione e manda a Lei il ricordino.
Colgo l'occasione per presentare a nome di tutti i più vivi ossequi a S. A.
Ricevo in questo momento l'estratto di G. C. Bravissimo e valoroso amico! Fa piacere vedere ancora qualcuno che si batte per il nostro buon nome e l'opera nostra. Che lezione a quell'untorello e massoncino! Lo ringrazi, cioè non lui, ma il suo confutatore, anche a mio nome: con plausi e cordiali saluti.
Suo
Degasperi


Al M. R. Don Giovanni Viti,
segretario di S. A. il P. Arcivescovo
Trento
