Mio caro editore, la tua sempre cara lettera, mi ha reso triste, per molte ragioni. La prima è la noia che ho recato a te, la quale è molto superiore a quella ch'io pensassi. Bisogna ammettere che i tipografi monzesi siano meno intelligenti assai dei trentini, per ch'io lassù lavorai vent'anni per la cassetta o la linotype, senza guadagnarmi la fama di pasticcione. Debbo concedere tuttavia che nella prima parte del lavoro, non avendo avuto il tempo di ricopiare molte citazioni tradotte, qualche garbuglio ci possa essere. Non dimenticare che gli ultimi giorni dovetti affrettare, a scanso di lasciare la cosa a mezzo. Comunque, ottenuto il tuo perdono in forza di tali attenuanti, ti prego di ritornarmi con tuo comodo il resto del ms, perch'io possa eventualmente ricopiarlo nei tratti meno chiari. Mi vergognerei di farti perdere troppo del tuo tempo prezioso.
La seconda ragione è il modo della pubblicazione. Cinque numeri, colle vacanze, vuol dire un anno! Specie per quanto riguarda le note bibliografiche, c'é da far la figura degli antidiluviani. Aggiungi che non si possono fare gli estratti, il che vuol dire che, oltre a non leggermi nessuno a dispense, non ci sarà nemmeno modo di farmi leggere, tutto assieme. Ma comprendo che conservare la composizione costa. E allora prendiamo le 5 copie che, su per giù, costeranno, sì e no, la metà del denaro contante che ho sborsato per comperare i libri necessari allo studio. Si tratta evidentemente di un'industria....carceraria. Anche le ceste di vimini che si fabbricano nelle case penali si vendono sotto costo. Ma io so bene che non si può fare altrimenti, e mi sfogo con te, solo perché sfogarmi, vuol dire arieggiare un po' l'animo depresso. Che vuoi? Per la conoscenza della lingua e dell'ambiente, sono fra pochi uno dei cattolici italiani che possa scrivere di quell'argomento, per 2/3 nuovo, giacché i tuoi pregevoli lavori non oltrepassano la guerra, e tuttavia... Che cosa farei, se tentassi altri argomenti, in cui sono meno attrezzato? I cattolici italiani si trovano in verità in una magnifica situazione.
Ma, hai ragione, ci vuol pazienza; soltanto mi sembra più meritoria quella di coltivare i cavoli. Per concludere praticamente, io ti prego di mettere in testa, come introduzione alla prima puntata, l'annotazione bibliografica che avevo preparata per la coda. È necessario, perché essa dà carattere scientifico al lavoro, ne disegna l'ampiezza e ne fissa, bibliograficamente, la data. Spero che ti sia possibile: sono tre pagine in tutto, e cambiamenti, se ben ricordo, basta farne pochissimi.
Scusami, e sappi che ti sono molto riconoscente, perché senza la tua autorità e la tua opera il mio ms. verrebbe respinto da qualche redattore ignorantello. Ti ringrazio dunque e ti dimando perdono di questa – ben comprendo – inutile querimonia che dovrebbe risuonare all'orecchio di molti altri, ma non del tuo.
Ti abbraccia il tuo aff.mo
Alcide
