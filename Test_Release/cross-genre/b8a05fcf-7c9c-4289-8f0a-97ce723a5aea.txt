Caro Senatore, ripresa un po' la voglia di scrivere, dopo l'esaurimento al quale mi aveva condotta la battaglia parlamentare, ne approfitto per esprimerle la mia gratitudine per la prova di lealtà e fedeltà ch'Ella ha dato in questa difficile occasione al nostro partito. Avrei voluto aver occasione d'informarla di tutto il retroscena, il quale solo può spiegare la situazione interna e il nostro atteggiamento in confronto del Governo. Le gioverà e ne avrà interesse, lo farò alla prima occasione di un'ora tranquilla. Per ora La volevo rassicurare ch'io personalmente ho fatto sforzi sovrumani per superare il dissenso col conte Grosoli, ma ch'esso era fondato su cause troppo gravi e, sventuratamente, anche estranee alla politica, per venir superato con formule o con accordi a parole. Oggi ne ha la prova anche il pubblico; giacché una volta che il gruppo coll'astensione aveva lasciato passare la riforma elettorale, che bisogno c'era di approfondire la divisione? Troppe altre situazioni, a noi non ignote, pesano sulle decisioni di Grosoli e co.
E anche il buon Crispolti ha preferito tenere il posto-sinecura di Lire 10 mila del "Cittadino" di Genova, sovvenzionato e finanziato dagl'industriali del mare! È tutta una situazione, costruita falsamente, nonostante la bu o na fede e le ottime intenzioni degli uomini. Noti ch'io per Grosoli sento venerazione, ma, fatalmente, a me pare si sia messo in posizione assai contraddittoria.
Comunque noi dobbiamo possibilmente isolare il Trentino e immunizzarlo da questi dissensi, che passeranno. In tale senso darò istruzioni al giornale. In quanto al Governo, non so quali disposizioni vorrà prendere per le nostre amministrazioni.
Che colga il pretesto di Barbesino per sciogliere la commissione reale provinciale? Penso che noi dovremmo evitare ogni pretesto per rendergli facile questa misura; ma certo un provvedimento simile non potrebbe meravigliare, quando si veda il caso del Cons. prov. di Bergamo, da 30 anni popolare!
Non so che pensi Mussolini di me, ora. So che fino ad un mese fa mi riteneva, tra i popolari, un equilibrato e un acquisibile alla nuova situazione.
Comunque, io cercherò di avere i massimi riguardi per salvaguardare la situazione locale; non so però se giovi. La raffica passerà forse dappertutto.
Vedo che stanno preparando feste per l'asilo di Salorno.
Se ne viene a sapere, q.cosa a tempo, la prego d'avvisarmi. Vorrei, a voce o in iscritto specie, se sarà presente Finzi, accentuare il nostro contributo al patriottismo e alla difesa nazionale.
Com'è di Grandi in val di Non? Si rifà e si muove? Rimane isolato?
E, passando ad altro, buona salute in famiglia? A Mollaro si giuoca a bocce? - Io ho tentata una partitella, ma sono ancora assai stanco e faccio un po' il bambinaio.
Auguri più vivi alla Signora e Signorine per buone vacanze e, con una cordiale stretta di mano, mi creda Suo aff.mo

Degasperi
