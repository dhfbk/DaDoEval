Egregio signor avvocato,
la Sua lettera, cortese nella forma, è nel contenuto un duplice aspro rimprovero ed in coda ha forse anche il sapore di un ultimatum. Mi permetto d'essere franco e, in quanto alla forma ascriva alla mia rudezza giovanile la deficienza dei periodi arrotondati. In principio Ella ha perfettamente ragione. La redazione non può modificare essenzialmente articoli di collaboratori firmati o evidenti per una sigla nota. Questa massima va mantenuta specialmente di fronte a persone in posizione di grave responsabilità. Fra queste viene certo in primo luogo un capo-club, il quale, fresco d'impressioni ed informazioni viennesi, manda al giornale un quadro sulla situazione politica. Modificare tale quadro in modo da non rendere esatto il pensiero di chi lo dipinse è cosa sconveniente, illlecita e pericolosa. Mi pare con ciò di accedere completamente al suo punto di vista circa i rapporti che devono correre fra collaboratori e redazione.
Nel caso concreto però non ritengo di avere oltrepassato i confini del lecito. Se ben ricordo, io non ho fatto che omettere l'ultima brevissima parte ch'esprimeva il suo pessimismo circa il Bienerth. Dei periodi scritti da Lei non ho modificato che formalmente l'ultimo, dandogli accento di chiusa lasciando in sospeso il giudizio sul nuovo ministero. Con ciò non mi pare d'aver toccato il suo pensiero. Resta la questione della convenienza. Certo se io mi fossi trovato inanzi ai suoi scritti per la prima volta, non mi sarebbe passato per il capo di smuovere una virgola. Ma nella lunga collaborazione sua ebbi tante volte occasione di omettere o abbreviare, quando la sua corrispondenza, giungendo da Vienna veniva sorpassata da annunzi telegrafici o quando necessità polemiche locali mi costringevano a non lasciar correre dei brani che potevano venir usati contro il giornale. Ella sa che ciò è anche avvenuto. Questa pratica di tolleranza credevo risalisse ad un suo tacito assenso. Mi sono sbagliato? Vuole Ella attenersi alla formale intransigente del "tutto o nulla"?
E ne farò subito ammenda. La Sua collaborazione ha per il giornale maggior valore delle mie ragioni d'opportunità forse, e comunque, ben volentieri per quella sacrifico queste.
Concludendo, voglia quindi tener conto del mio assoluto buon volere e ritenere ch'io, se Ella lo desidera, m'accontenterò di essere, di fronte ai suoi articoli che prego vivamente di mandare, uno scrupoloso correttore di bozze di stampa.
Dopo ciò, Ella mi permetterà di dire le ragioni dell'omissione. La finale era estremamente decisiva e lasciava facilmente dedurre un fiasco di tutta la politica parlamentare dei popolari. Io dovevo temere che, continuando su quel tono, i giornali avversari ne approfittassero per ripigliare la tregenda e ricantare su tutti i toni il gabbamento dei popolari colla loro azione economica ecc. Ciò si doveva evitare, tanto più che l'altro giorno si parlava di nuove elezioni, alle quali io non volevo credere; ma molti, fra cui il suo collega dr. G. erano impressionati dall'articolo del Fremdenblatt. Come vede sono ragioni di tattica locale, alla quale Ella potrà accusarci di badare troppo ma che noi invece ritieniamo siano siano da Lei troppo trascurate. Mi sono spiegato?
Ed ora al secondo capo d'accusa, ho pubblicato in forma non ufficiale e accentuando che si trattava di notizia approssimativa il programma dell' unione pol. e l'ho pubblicato sabato, perché proprio in quel giorno dovendo il Mattei partire per Roma ne dava notizia anche il bollettino dell'Unione popolare. Non mi pareva di dover rimanere addietro siccome con Lei in generale della faccenda avevo parlato durante la sessione dietale, non potevo dubitare che di massima non fosse d'accordo. La determinazione più esatta del tema contavo farla nell'annuncio ufficiale della presidenza, appena ricevuta la sua risposta. Ho proprio commesso un grande delitto?
Domani pubblico l'appello della presidenza e il suo argomento verrà segnato com'Ella ha disposto. Solo La prego di venire e parlare se proprio non è assolutamente necessario il contrario. Bisogna pur dedicare anche un giorno alla propaganda! Il dr. G. e tutti ci teniamo molto alla sua relazione, nella quale verrà toccata anche la questione dell'assicurazione operaia, non è vero?
Si dovette scegliere martedì perché il lunedì non è giornata d'adunanze generali; il parlamento non morirà per un giorno. La prego dunque. Ella vede che se sbaglio è per zelo di partito. L'ambizione personale c'entra, almeno in questa volta, pochino. Ritenga sempre per vero, malgrado le diversità di opinioni ch'io talvolta mi compiaccia d'affrontare, che nutro per Lei la massima stima e cordialità di sentimenti. Che importa se talvolta tocco bruscamente? È il mio difetto, è la mia virtù. Ma qualunque cosa esso sia, sono ben pronto a fare ammenda, quando si tratti di rendere giustizia al partito o porva d'affettuosa stima alle persone che vi collaborano.

Tr.
Con ogni speranza
Dr. Degasperi
