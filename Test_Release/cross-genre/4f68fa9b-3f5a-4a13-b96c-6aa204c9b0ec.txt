Roma

Caro Micheli,
ho presentato alla Direzione la tua lettera di dimissioni. La Direzione se n'è dispiaciuta assai e mi ha incaricato di pregarti di ritirarle. Ignoro quali siano le “ragioni personali” che ti muovono, ma è certo che “la diversità di vedute" non è mai apparsa tale da impedire una tua collaborazione, assai utile, anche se critica. Lo dimostrò lo svolgimento dell'ultima crisi durante la quale ti venne offerta possibilità di seguirla in tutte le fasi più importanti. Il paese e il partito hanno bisogno di tutti gli uomini migliori, per i quali tutti, oggi o domani, verrà l'ora delle massime responsabilità. Tu sei fra essi uno dei più benemeriti e più fattivi: divergenze di questo periodo di transizione non possono intaccare le nostre ragioni essenziali di solidarietà e corresponsabilità verso il destino del paese.
Circa il discorso del Vice Segr. Scelba, egli mi aveva scritto, a suo tempo, una risposta, perch'io te la trasmettessi, ma essendo intervenuta la crisi, durante lo svolgimento della quale s'era ristabilita una amichevole collaborazione, giudicai superata

A S.E. l'On. GIUSEPPE MICHELI
Vice Presidente della Camera dei Deputati
ROMA
la vertenza, per cui non convenisse riaprirla e non ti comunicai la lettera. Come ora risulta, mi sono sbagliato, ma in buona fede. Non trovando, in mezzo alle mie molte carte l'originale ti rimetto ora una copia fornitami da Scelba.
Il tuo inammissibile contegno di fronte ai miei auguri alla Camera mi ha profondamente ferito: ho tuttavia taciuto per dignità e per non allargare lo scandalo. Non so qual conto tu voglia fare delle mie dichiarazioni, ma una semplice inchiesta presso Bonomi, Ruini e gli altri della presidenza ti confermerà ch'io in ogni occasione ho dato il massimo rilievo alle tue capacità ricostruttive e di governo.
Ti ripeto questo, perché rappresenta la verità, nient'altro che la verità.
Se il tuo sarcasmo sull'enfiteusi è diretto a me, è questa una ragione di più per non accettare le tue dimissioni, giacché, se restando, contribuirai a sollevarmi dal peso troppo grave che porto, te ne sarò davvero riconoscente.
Cordiali
(ALCIDE DE GASPERI)
