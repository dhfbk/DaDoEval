Roma

Caro CROCE,
tu sai che la questione delle nostre terre giuliane sta in cima ai miei pensieri; comprenderai quindi che la tua segnalazione della nota che ti ha presentata l'Ing. Vidulich Premuda riguardo la costituzione di un Comitato di studi sulla regione, mi è stata veramente preziosa.
Giorni or sono ho ricevuto il Comitato di liberazione regionale di Trieste e i consultori giuliani; ho accolte nei limiti del possibile le loro richieste, e ho promesso la mia piena assistenza ed il mio aiuto. Una delle richieste concerneva appunto la costituzione della commissione in parola; ora attendo che mi siano proposti i nomi dei componenti.
Per quanto riguarda lo studio delle provvidenze economiche in favore della regione posso comunicarti, con piacere, che la Commissione per la redazione del progetto dell' internalizzazione del porto di Trieste, istituita presso il Ministero degli Affari Esteri e di cui fanno parte degli esperti giuliani, ha ultimato i suoi lavori redigendo con grande cura un progetto, il quale segue il concetto politico che la diminuzione della sovranità, conseguente all' internalizzazione del porto di Trieste, deve essere compensata con effettivi vantaggi del traffico per il porto stesso.
Ti ringrazio ancora per il tuo interessamento e ti prego di assistermi sempre col tuo saggio consiglio in quest'opera, cui cerco di dare il meglio di me stesso.
Credimi cordialmente
Degasperi

Al Sen. Benedetto CROCE
Consulta Nazionale
Roma
