Altezza Reverendissima,
Pochi giorni dopo la partenza di V. A., in seguito ad invito, ebbi un colloquio con il Dr. Federico Funder, direttore della "Reichspost", il quale mi raccontò come nel partito c. s. faccia il giro la notizia di una prossima enunziazione da Roma contro il partito stesso, come anzi – sono le sue parole – s'aumentino le voci che il Santo Padre intenda di dichiarare in un prossimo documento che le norme emanate per la D.C. Italiana hanno valore anche per l'organizzazione c. s. Sua E. il Cardinale di Stato avrebbe anzi detto al commendator Schreiner di qui, in occasione di una recente visita a Roma: Dica ai c. s. di Vienna che quanto abbiamo scritto per gli Italiani vale anche per loro. I cristiano-soc. di qui – continuava il Dr. Funder – motivano questo fatto con informazioni unilaterali arrivate in Vaticano da parte del Tirolo e da parte di Sua E. il Nunzio, il quale non sembra vedere il partito c. s. cogli occhi degli antecessori, e concordare troppo colle opinioni personali della Corona.
Un'enunziazione da Roma in questi sensi, disse il Dr Funder, avrebbe per effetto un enorme regresso della corrente cattolica pura entro il partito c. s., la quale corrente andrebbe ora rinforzandosi e, per volere dei capi, predominando. A proposito egli mi ripeteva le parole del Dr Gessmann, il quale è l'organizzatore del partito, il capo dello stato maggiore del Lueger, ed a un tempo il capo della corrente cattolica pure che va sempre più prendendo terreno: il Dr Gessmann diceva: Il partito ufficiale c. s. come tale, se non badasse che al punto egoistico di allargarsi in numero e forza, non se ne risentirebbe punto di una simile dichiarazione da Roma, anzi penetrerebbe anche nelle città di provincia in Boemia e nelle Alpi, dove ora non trova aderenti in causa della taccia di clericalismo, ma la corrente cattolica ne soffrirebbe immensamente. Queste considerazioni ha nno sempre guidato Leone XIII il quale considerava il partito "die Partei in ihren Entwickelung zum Guten, nicht als feststehendes Ideal." Il Dr Gessmann ammette che nel Tirolo le cose hanno un altro aspetto. Ma anche laggiù la corrente c. s. chi la studia nel suo sviluppo, la trova oramai così intrecciata col compito che è destinato ad avere il partito c. s. nell'impero tutto, che un'enunziazione contro i c. s. di laggiù coinvolgerebbe lo sviluppo della corrente politica nell'Austria Inf.
Questo quanto mi fu detto. Come conclusione il Dr. Funder mi chiedeva se S.A. il Principe Vescovo di Trento, il quale è più che altri in grado d'essere in congiunzione con Roma e di cui si riconosce la posizione imparziale fosse adibile ad un colloquio con uno dei capi del partito centrale in via informativa e sotto la massima discrezione. E fece il nome appunto del Dr Gessmann, il quale entro il mese di Giugno, portandosi in Tirolo, coglierebbe l'occasione d'abboccarsi con V. A. Io senza entrare in altri particolari in argomento, risposi che comunicherei quanto ho sentito a V. A.
Il Dottor Gessmann comprende di non poter, senza previa comunicazione, avvicinarsi a V. A. Egli troverebbe quindi opportuno che, sia pure in via indiretta, V. A. in due righe rivolte a me dichiarasse di trovare opportuno e di desiderare un colloquio informativo col Dr Gessmann.
Io poi farei comunicare al capo c. s. quanto V. A. troverà opportuno di scrivermi.
Nel mentre compio il mio dovere di mediatore mi permetto d'esprimere la mia umile opinione nel senso che, fondate o no le premesse, un simile colloquio avrebbe però grande valore per la causa cattolica, e visto il futuro che aspetta in Austria al partito c. s. può porre V. A. in grado di giovare alla Chiesa. Pregando d'un cenno di risposta, mentre bacio il sacro anello, mi segno di V. Altezza Revma
devmo figlio
Alcidegasperi
Vienna
IX, Lazaretgasse 8. II St. T. 31
