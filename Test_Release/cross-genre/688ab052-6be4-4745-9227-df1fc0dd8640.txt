Egregio signore e collega,
ieri si è fatto cenno anche del legato Ciurletti. Io non ero informato della cosa e quindi non ho mosso obiezioni. Ora mi si assicura che il testamento parla espressamente di un oratorio di S. Francesco di Sales e che gli amministratori, i tre paroci e l'on. Silli, hanno già definita la vertenza con una convenzione, vecchia oramai da un anno. Mi pare quindi che il mettere nel protocollo che il legato venga adibito per la scuola dei discoli non faccia fare buona figura alla commissione e che sia meglio omettere tale inciso, tanto più che la Giunta ed il referente conoscono già la vertenza.
Se però si dovesse insistere anche in tale accenno, La prego di lasciare in calce alcune righe libere per una mia contro operazione.
Chiedendo scusa e salutandola rispettosamente mi segno suo [dev.]
A. Degasperi
Trento
