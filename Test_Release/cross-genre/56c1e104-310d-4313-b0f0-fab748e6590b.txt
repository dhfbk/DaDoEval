Roma
N° 7

Le condizioni attuali e in particolar modo le difficili ed incerte comunicazioni non consigliano ora la convocazione, già decisa, di un notevole numero di amici per un opportuno scambio di idee e per la nomina di un consiglio direttivo a carattere nazionale.
Provvediamo pertanto allo studio di alcuni punti di più urgente interesse attraverso apposite commissioni e daremo comunicazione dei risultati di questi studi. Intanto per venire incontro al desiderio espressoci da varie parti, Vi rivolgiamo il seguente invito: Convocate al più presto possibile e non oltre il 15 settembre gli amici più autorevoli, più fedeli, più fattivi per procedere alla designazione di comune accordo di un Comitato Provinciale provvisorio di studi con un Presidente e un Segretario. Nel Comitato sarà bene includere anche gli esponenti dei centri più importanti della Provincia.
Raccomandiamo di curare con particolare attenzione il recapito degli inviti in modo da assicurarvi la partecipazione, o per lo meno l'adesione scritta, degli amici che inviterete. Ci sarà gradito ricevere, per via sicura, copia del verbale.
Anche dove si è già nominato un Comitato Provinciale, preghiamo di indire ugualmente la riunione e di procedere ad una designazione più formale.
È superfluo raccomandare, perché in pratica già questo criterio gli amici tengono presente, che a far parte dei comitati vengano chiamati vicino a quelli che rappresentano l'esperienza di ieri, i giovani nella cui collaborazione tanta fiducia è riposta per l'opera di rinnovamento e di ricostruzione che il Paese attende.
Appena avremo ricevuto queste comunicazioni, i rappresentanti dei Comitati Provinciali saranno convocati presso la città più importante della regione per la designazione di un piccolo comitato regionale di studi che, senza inutili interferenze tra i comitati provinciali e il centro, potrà svolgere, quando e ove sarà necessario, in questo periodo particolarmente difficile, opera di coordinamento e di collegamento tra Roma e le singole provincie.
A queste riunioni regionali speriamo di essere presenti personalmente o a mezzo di nostri delegati.
Cordiali saluti

Alcide Degasperi - Giuseppe Spataro
