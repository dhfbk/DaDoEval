Caro Senatore,
appena ora è arrivata al mio orecchio l'eco del Suo giubileo familiare. Accolga quindi, anche in ritardo, le mie felicitazioni e i miei auguri cordiali che prego trasmettere alla gentile signora Maria.
In questi ultimi anni La ho rivista sempre così fiorente e robusto che non m'è passato per la mente che stesse accumulando meriti e tempi per celebrare un così annoso giubileo. Di qui la sorpresa, un po' spiegabile collo stordimento portato dai tempi che corrono e dalla egoistica tendenza di non consultare troppo il calendario.
Che il Signore Vi conceda, dunque, buona salute e ogni benedizione: ecco il voto che la mia famiglia invia alla Sua, mentre mi confermo
Suo dev.mo
Degasperi