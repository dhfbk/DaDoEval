Caro Pacciardi,
la tua lettera fa onore allo stile cavalleresco ed allo spirito democratico della tua coscienza politica: ma penso che il nostro comune impegno di portare la responsabilità di governo fino alla inaugurazione dei supremi organi della Repubblica ci imponga di riconsiderare la posizione di noi tutti, solo in quel momento e non prima; tanto più che il verdetto popolare fu chiaramente e globalmente favorevole all'indirizzo e alla impostazione dell'attuale Governo.
Tu, in particolare, hai il diritto e il dovere di prendere atto che la condotta del governo in materia di ordine pubblico, alla quale tu hai sostanzialmente contribuito, ha ottenuto nel responso elettorale i più larghi consensi.
Assieme abbiamo sostenuto la responsabilità di un atteggiamento dettatoci dalla nostra coscienza civile e dagli interessi nazionali e internazionali d'Italia; assieme abbiamo combattuto e vinto la campagna elettorale; non sarebbe logico che ad una oscillazione dei voti si desse un significato che sarebbe evidentemente in contrasto col volere chiaramente manifestato dal corpo elettorale e, nella malevola interpretazione degli avversari si presterebbe a diminuire l'alto valore e il significato morale della partecipazione al Governo d l Partito Repubblicano da te così degnamente presieduto.
Ben volentieri colgo l'occasione per ringraziarti della tua cordiale e leale collaborazione e dell'accoglienza favorevole che, ne sono certo, vorrai dare a queste mie considerazioni.
aff.mo De Gasperi
