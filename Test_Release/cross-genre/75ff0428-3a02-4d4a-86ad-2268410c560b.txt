Altezza Reverendissima,
Don Gentili mi ha fatto leggere la lettera che V. A. gli ha spedito.
Vi si fa largo cenno di provvedimenti che s'intendono prendere per la direzione dell'azione cattolica.
Quale membro della presidenza e quindi, fino a nuove elezioni, corresponsabile diretto nell'indirizzo del movimento cattolico vorrei permettermi la preghiera che V.A. non s'impegni per nessuno dei provvedimenti accennati prima che anche il sottoscritto abbia avuto occasione di esprimere il suo parere. Sarò a Trento probabilmente sabato.
Circa l'appunto che nella lettera viene fatto al giornale, nella cosa devo consentire, se penso specialmente al contenuto ed allo stile dell'appello del "comitato convocatore" per la protesta contro il Podrecca. Io era e rimango contrario al comportamento tenuto dai nostri contro la tentata conferenza e già mercoledì avevo telegrafato al "Trentino" in tale senso. Anche don Gentili, quando, ad adunanza convocata, fu informato da Piccinini telegrafò che si evitasse un movimento provocante una reazione. A Trento però si pensava e si agiva diversamente e, perché Mons. Zorzi aveva telegrafato a Don Gentili, ne dedussi che V. A. fosse d'accordo di lasciar fare e che i promotori, agendo contro la n ostra opinione, potessero richiamarsi ad un consenso superiore.
Ad ogni modo qui la mancanza starebbe nella direzione del giornale ed ad essa non si può rimediare con mutamenti nella presidenza del Comitato, il quale non vorrà certo statuire sul "Trentino" un doppio governo.
Ulteriori dichiarazioni, qualora V. A. vorrà permetterlo, a voce.
Frattanto, con ogni ossequio, bacio il sacro anello e sono devotmo

Vienna

f. Degasperi
