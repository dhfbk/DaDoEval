Caro Meda,
ricevo in questo momento la tua penosa dichiarazione sulla quale, come presidente, non intendo dare qui giudizio alcuno, giacché va sottoposta alla valutazione di chi avrà il compito di far proposte al Cons. nazionale. Mi meraviglio però della tua meraviglia, giacché quando ti pregai di intervenire presso il M. G. ti dissi che il Cons. Naz. era già convocato e che bisognava trovare una via prima del Cons. Naz. Credo dovrai ammettere che il tuo intervento non ha avuto effetto perché il Corriere tenne un contegno sleale e non necessariamente ai fini suoi, aggressivo contro di noi.
Sembra però che tu, pur così equo altre volte, oggidì compia l'enorme ingiustizia di dar torto a chi crede d'aver agito con coscienza cristiana; rischiando del proprio, a chi per la difesa delle proprie convinzioni e della dignità d'un partito che pensa al Paese, è rimasto fedele fino all'ultimo sul terreno del combattimento. È con immensa amarezza che vado incontro alla prospettiva che mi metti in vista; ma mi permetto di chiederti: che cosa hai fatto in questo frattempo per convincere i dissidenti? E tu stesso nella tua sciagurata lettera-circolare non presupponevi come logica e naturale la radiazione dal Partito? C'è una lealtà anche verso il Partito, caro Meda, e una lealtà anche verso coloro che al Partito tengono fede. Stavo industriandomi a cercare ancora un modus vivendi, che in verità finora non ho trovato; e tu fai la parte di paciere dandoci la coltellata a noi e pubblicando che bisogna fare una revisione "del programma del partito"? E tu copri col tuo nome e colla tua fama delle dolorose situazioni locali che vengono create dai secessionisti in varie provincie, compresa la mia?
Che Dio ti perdoni il male che fai a tante coscienze e il dolore che procuri a molti che, come me, ti hanno sempre voluto bene.

Della cosa si occuperà il C.N. giovedì
Degasperi
