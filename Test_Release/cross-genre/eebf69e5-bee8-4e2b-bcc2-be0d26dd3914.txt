Carissimo,
ho ricevuto tre giorni fa le tue lettere del 22.12.44 e 14.1.45 e colgo il destro di quest'occasione straordinaria per risponderti e riferirti, inviandoti anzitutto fervidi auguri, ringraziamenti e felicitazioni per la tua attività, che tutti lodano e riconoscono. Tutti in privato dicono che il più indicato per l'ambasciata saresti stato tu, benché un resto di rancido e accidioso antclericalismo abbia tardato fino al mio arrivo a pal. Chigi l'invio di un ufficiale ringraziamento e esso stia ancora in agguato, nonostante le tue dichiarazioni di probabiblismo repubblicano. I suggerimenti tuoi attorno a tale nomina avevo ricevuto o comunque intuito a tempo; ma l'uomo d'affari fu cercato invano. Escluso per la sua volontà Einaudi, ogni altro si dimostrò inutilizzabile, sia per sostanziali compromissioni col fascismo, sia per l'interpretazione che viene data anche a compromissioni, obiettivamente formali. Il presente era consigliato fortemente da Sforza e benché sia ovvio che meglio sarebbe stato evitare emigrati che, per quanto benemeriti, hanno suscitato costì contraddizioni, egli ha un così serio proposito di agire al di sopra dei partiti che confida che gl'italiani tutti sorreggano questo suo impegno. T stesso avrà modo di spiegarti perché gli si accompagna come cons. commerciale lo Scaretti, grande amico di Kirk. La nomina di T che già sarebbe arrivato costì con Sforza, come suo secondo, ha avuto l'effetto di distendere i nostri rapporti con i due partiti rimasti fuori del governo, ma certo quest'effetto buono di politica interna non mi avrebbe indotto per se solo a proporre la nomina, se avessi avuto una soluzione di uomo d'affari indiscusso e di primo ordine. Qui di tocca al problema angoscioso dell'epurazione. Esso meriterebbe che venisse discusso e presentato al pubblico internaz. in modo oggettivo. I tecnici, cioè gli uomini che non fecero politica, ma in forza della loro funzione o competenza specifica, vennero di fatto utilizzati dalla dittatura ventennale nell'amministrazione o nell'attività economico-tecnica libera del paese, devono per ciò stesso essere esclusi da ogni servizio? I soviet utilizzarono gli ufficiali zaristi, mettendo loro accanto il commissario politico; noi invece ci priviamo di ottimi tecnici finanziari e culturali, per avere essi servito, prima della guerra, il regime fascista. Soleri ed io ne sentiamo duramente le conseguenze; e altri mira a sguarnire lo stato borghese.
Contrariamente all'opinione di Sforza, io ho insistito, perché la grande maggioranza di funzionari che vanno con T siano di carriera. Il 1° cons. Di Stefano credo sia uomo abile, fidato ed equilibrato servitore dello Stato. T ha voluto portare come suo uomo di fiducia Almagià, che sarà seguito da Ivella, segretario di Sforza. Molto m'impressiona la scelta per la Francia e altrove (Podestà venne inviato dalla B d'It senza interpellarci, con una missione specifica e tecnica). Le trattative con la Francia furono dure. Bidault fu l'unico che non rispose nemmeno al mio telegramma di saluto, mentre Stettinus, Molotof Eden (questo a denti stretti) risposero. Ora abbiamo inghiottito l'amaro boccone della rinunzia incondizionata e speriamo che tutto – grado a grado – si appiani. Ma il nuovo ambasciatore avrà compito scabroso. Circa il quale le pressioni sono molteplici. Chi vuole Sforza – per ragioni esterne e interne –, chi un nostro che tu nomini, chi Saragat. Appena costituita l' ambasc, si potrà affrontare in pieno la questione dei prigionieri in Algeria, che stiamo seguendo. Non ci sono che i pacchi dall'America, perché noi non abbiamo né viveri né abiti. Facciamo il possibile e il Vaticano il suo meglio. (Prima che mi dimentichi: Bonomi ebbe la tua risposta al suo augurio a te del 29 dicembre appena il 15 febbraio). Con tali ritardi senza cifra, con M Millan spessissimo in Grecia, e l'ambasciata inglese in clinica, mi riesce difficilissimo procedere.
Col governo va meglio, perché 4 sono meno di 6 e i comunisti dimostrano un realismo più edificatore. L'aver superato lo scoglio del pane mi pare gran cosa. Ora è la volta della Consulta. Ciascuna questione è un travaglio logorante. Gronchi va assumendo una posizione più centrale che va incoraggiata, mentre Grandi subisce talvolta le suggestioni dell'ambiente classista e della sua buona fede. Quante volte sentiamo il bisogno della tua autorità e competenza! È possibile che l'attuale compagine governativa non si rinnovi prima di Milano. Rassicurante per il Nord è che i nostri partigiani sono in qualche provincia assai numerosi e ovunque notevoli. Ma lo sbandieramento che in ogni occasione fanno i comunisti, il loro inneggiare alla Russia, il loro vantare il vento del Nord mette gli alleati in sospetto di una seconda Ellas. Questo spiega la resistenza che incontra ogni nostro tentativo di ottenere concessioni in senso autonomo; mentre, d'altro canto, certi fatti che vengono riferiti dal Nord noi non possiamo né vagliare né contestare; quindi ci manca la possibilità di assumere garanzie. Il nostro ultimo tentativo fu di persuadere che il vero metodo di mantenere l'ordine del Nord e il procedimento democratico anche nella questione istituzionale è quello di rafforzare il presente governo nella sua posizione morale (sostituzione dell'armistizio con uno statuto di cobelligeranza) e finanziaria (non interpretare "spese di occupaz" come "spese di guerra"). Esso è ancora in corso né dispero di cavarne qcsa . Ma la minaccia e il tentativo di qualche partito di forzare ora la quest istituzionale, prevenendo la consultazione popolare, aumenta l'irrigidimento di quei gruppi esteri che, anche per altre ragioni, ci sono ostili, mettendoli in sospetto di un più radicato rivolgimento. Di qui innanzi la questione della frontiera orientale diventerà discriminante, sia per i partiti interni che per le potenze estere.
Del partito possiamo lodarci, perché aumenta in forze; tuttavia i nostri mezzi non sono ancora sufficienti per concorrere con la dilatazione comunista, né finanziariamente e intellettualmente siamo così forti da batterci in condizioni corrispondenti alla nostra massa numerica. Abbiamo consapevolezza dell'urgenza dello sforzo. Ti scrissi altra volta della stampa con riguardo a Boland, a cui ho inviato ringraziamento e rendiconto. In complesso la disciplina è buona nelle varie provincie del partito. Una certa paralisi si consta nella città di Roma, perché Ravaioli si ostina a fare della pregiudizionale repubblicana la discriminante attuale, il che aggraverebbe la nostra situazione interna ed estera e ci sfiancherebbe. Una sua rivista Politica d'oggi è rivolta a tale propaganda, né i miei tentativi di persuaderlo hanno giovato, benché nello stesso tempo io sia intervenuto ad impedire qualsiasi propaganda monarchica, qui e altrove. Il compito di mantenere l'unità, fino alla necessaria battaglia è gravoso e supera le mie possibilità di tempo e fisiche.
Difficile è anche raggiungere l'accordo colla Conf del lavoro. Ho cercato di organizzare a sé i contadini coltivatori diretti ma Grandi s'è lasciato suggestionare a includerli nelle Federterra; e non sono ancora riuscito a mettere ordine. Tenterò nell'imminente Cons Naz . È strano come Grandi sia suggestionato dalla propaganda Di Vittorio. Meno male che in ciò Gronchi e io siamo d'accordo in pieno. Chi aiuta moltissimo è Campilli. Io abbandonerei volentieri la Direz del Partito, ma pare che tutti siano del parere ch'io debba restare. Converrebbe in tal caso rafforzare la segreteria. Certo il peso sulle mie spalle è veramente eccessivo... Ed ora basta delle nostre querimonie. Ho pregato Tarchiani di facilitare in tutti i modi le nostre comunicazioni; ti sarò grato se mi darai consigli e suggerimenti, quando credi opportuno e utile.
Frattanto ti auguro che continui in buona salute (Poletti mi disse di averti trovato bene) e possa tornare in patria ove tutti ti desideriamo, purché non ti nuoccia il viaggio. Francesca e le mie figliuole (le due che conoscesti stanno negli ultimi corsi dell'Università) ti mandano tante cose affettuose. Pietro Romani è a Borgo, non sappiamo se ancora tenuto in arresto, Augusto, mio fratello, scappa di casa in casa a Milano per salvarsi; Mentasti è riuscito a fuggire dal carcere e riparare in Svizzera. In genere i nostri si battono bene lassù e il clero si comporta magnificamente. Qui Jacini mi aiuta assai e attende il suo turno con pazienza.
Ti abbraccio con l'antico affetto
Alcide


Ho molta fiducia nello spirito equilibratore di T e nella zelante cooperazione di Di Stefano. Non so se Scaretti supererà le difficoltà inerenti alla sua persona e al suo ufficio. Comunque bisogna aiutare perché ci sia una collaborazione. Siamo troppo bisognosi per darci il lusso di dissensi. Ho corrisposto recentemente con tua sorella che si mantiene sempre giovane e svelta.
