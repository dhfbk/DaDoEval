Amatissimo Don R. Murri,
incomincio oramai nell'epiteto con una sfacciataggine! Ma non saprei esprimere meglio quel sentimento ch'io provo alla dolce rimembranza delle belle sere passate in Montecatini 5, donde ritornai un po' troppo (è tutto merito Suo)... radicale, dissero agli amici. 'Sta volta mi trovo anch'io nel bel numero dei più i quali "colgono l'occasione" di scrivere a fine d'anno tutto quello che avrebbero dovuto nei dodici mesi. La mia penna che voleva essere interprete di condoglianze, d'auguri, di congratulazioni a seconda che faceva il nuvolo o il sereno sopra la povera D. C. I. mi cadde sempre di mano, perché non poteva seguire il rapidissimo mutarsi del... tempo!
E sì che tante volte avrei dovuto anche farmi l'interprete di quel caro prof. Commer il quale seguiva con – come dire? – angoscia i destini nostri. Ma, lasciando stare anche i sentimenti privati, di quante cose pubbliche che La riguardavano avrei dovuto darle notizia! Sa Lei, p.e., che l'Ehrard, o meglio il suo famoso libro, ha impedito in Austria una più larga conoscenza della D.C.I. e delle sue vicende? Quando ritornai da Roma, continuai per un po' l'esposizione delle Sue idee nella "Reichspost". Ma poi scoppiò di nuovo la campagna ehrardiana, nella quale la R. – a me democr. duole il confessarlo – si comportò abbastanza male, attaccando direttamente i vescovi e mettendo in discussione cose su cui non conviene discutere. Cosa tanto più deplorabile in quanto che non era persuasione individuale, ma opera di una cricca di teologhi ehrardiani.
I conservatori del "Vaterland" avevano facilmente ragione. Ma la necessità è un buon medico. Si avvicinavano l'elezioni provinciali, la battaglia era terribile, conveniva che nessun voto andasse disperso, e allora la direzione del partito c.s. invitò l'organo "indipendente" R. a tacere. Il silenzio che subentrò fu sepolcrale. Una mia amplissima recensione delle "Battaglie", passata già in tipografia, non poté vedere la luce perché il "Vaterland" aveva messo E., Murri e i 'moderni' tutti in un fascio. Poi venne il discorso di s. Marino. Il V. riportò condanna e sottomissione, lodando tantissimo quest'ultima.
Ma le analogie erano troppo chiare e la domanda "perché non fa così l'E.?" troppo spontanea. Così che la R. fece lo gnorri su tutto e l'unica notizia fu la .. nomina del nuovo Pres. dell'Opera.
Nella medesima maniera una mia conferenza sul Suo programma nel "Verein Kath. Soziologen" dovette venir rimandata alle calende greche. Questo avviene a chi vede tutto attraverso i propri occhiali. Ma che ha da fare l'E. non sociologo, non democratico, fautore del cattolicismo "religioso" del Kraus in opposizione al "politico" del Centro colla D.C.I.
Le "battaglie" hanno questo di comune coll'E.: che tentano di sciogliere una questione d'attualità, e che qui o là vanno parallelamente alle idee dell'E. come di molti altri, ma la base e le conclusioni sono del tutto diverse; mi pare!
Ma lasciamo la "contesa antica".
Aggiungerò invece che ho visto con piacere come parecchie riviste, p.e. la "Cultur" della Leogesellschaft riportano il sommario della C.S.
Forse in quest'organo puramente scientifico sarà possibile pubblicare qcosa . Se in qualche maniera Le potessi essere utile, mi farebbe un vero piacere.
Infine mi permetta di presentarle i più fervidi auguri da parte del Prof. Commer, leggermente indisposto, e da parte dell' Assoc. universitaria di cui sono – indegnamente, s'intende – presidente.
E voglio finire anche con una sfacciataggine, pregandola dei cordiali saluti a Bianconcini e Stirati Clementi – se vi sono ancora al mondo.
Nella speranza che mi perdoni generosamente questa chiacchierata
sono suo aff.mo
Alcide Degasperi
Vienna
IX Porzellangasse 30
