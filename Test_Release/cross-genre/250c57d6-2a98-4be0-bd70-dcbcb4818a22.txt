Ai 2 giugno 1916 con lettera raccomandata l'"Amministrazione del Comitato Diocesano" m'avvertiva "d'essere spiacente di dover comunicarLe che d'ora innanzi non potrà più pagare il solito assegno mensile" e non dubitava che io saprei "apprezzare le ragioni che inducono la sottoscritta a sospenderLe il favore accordatoLe per il corso di un intero anno".
Ai 13.6.16 risposi che non intendevo come si potesse parlare di favori, mentre ricevevo il mio stipendio in base al mio contratto ancora in vigore ed all'ordine dato dal firmatario del contratto di continuarmi lo stipendio da esso previsto.
Ai 20 dello stesso mese la stessa Amministrazione ribatteva di non contestare il mio diritto risultante dal mio contratto, ma esistere d'altro canto anche un contratto fra la tipografia e l'amministrazione del giornale, in base al quale la tipografia non è obbligata ad aprire al giornale un credito illimitato.
Avendomi però spedito la suddetta Amministrazione fino ad oggi il mio solito stipendio io non ebbi motivo di reagire ulteriormente.
Frattanto venni a sapere (ed oggi mi venne confermato) che da Trento si vuole definitivamente sospendere la spedizione del mio assegno mensile.
Di fronte a che osservo: fra me e il giornale esiste un contratto scritto che prevede dal 9.o anno della sua validità in poi uno stipendio annuo di Cor. 5000, stipendio che venne aumentato in base ad accordo vocale col firmatario del contratto e con espresso consenso del proprietario a Cor. 6000 annue. Fino a disdetta del contratto io ho diritto al pagamento di tale stipendio e se esso non mi verrà pagato, sarò costretto ad imperire il giornale.
Le relazioni interne fra Comitato diocesano, giornale e proprietario non possono venir determinate o modificate da me.
Se l'Amministrazione del giornale non intende o non è in grado di pagare a me lo stipendio dovuto, le resta libero di darmi la disdetta. In tal caso entra in vigore il punto 7) del citato contratto ove è detto che "in caso di scioglimento del contratto sia in seguito a disdetta da parte del giornale, sia per soppressione o cessione ad altri ecc. il proprietario ecc. dovrà pagare a titolo d'indennizzo Cor. 10.000 se la disdetta avviene entro i primi sei anni, e Cor. 1000 in più per ogni anno seguente fino all'importo massimo di Cor. 24.000.
Ovvero rimanendo fermi gli attuali rapporti contrattuali, l'Amministrazione del giornale deve annunziare al proprietario che le rendite del giornale non bastano a soddisfare ai suoi impegni contrattuali, nel qual caso subentra l'obbligo per il proprietario di pagare un dato importo.
Nel contratto primitivo gli importi che il proprietario deve pagare sono stabiliti per i primi tre anni a Cor. 2400 (stipendio 2800), nei cinque seguenti 3200 (stipendio 4000), dal nono anno in poi 4000 (stipendio 5000). Di fronte all'aumento dello stipendio intervenuto più tardi per accordo vocale e a titolo di contributo all'assicurazione sulla vita da 5 a 6 mila Cor. – si ricordi l a legge sulle pensioni private – il contratto scritto non prevede, perché anteriore, alcun aumento dell'importo corrispondente garantito dal proprietario: equità vuole però che questo sia aumentato in proporzione.
Dal giugno all'ottobre la soluzione della vertenza venne trascinata senza un tentativo serio di soluzione ed oggi vengo di nuovo messo di fronte alla cessazione totale dello stipendio. Devo quindi insistere che la questione si risolva ora immediatamente.
Dati gli impegni da me assunti per il pagamento delle polizze di assicurazione, gli obblighi verso i familiari, e il rincaro della vita è per me già un sacrificio notevole qualsiasi diminuzione dello stipendio attuale, mentre la sua sospensione mi priverebbe di ogni sussistenza.
Il disinteresse da me sempre dimostrato mi dispensa dal motivare ulteriormente l'insistenza con cui devo esigere quanto per equità e di diritto mi spetta.
