Caro Don Giulio,
è venuto da me Molino, per chiedermi in amicizia l'attestazione ch'egli sa essere collaboratore docile, obbediente e subordinato. In coscienza, caro don Giulio, quest'attestazione – se pur vale la pratica passata e l'esperienza personale – io posso darla tranquillamente. Molino era ai miei tempi non soltanto infaticabilmente devoto alla causa, ma era anche pronto ad intensificare o a limitare la sua azione e a dirigerla, secondo le mie direttive. Non ricordo, d'altri superiori, ch'egli abbia resistito a qualcuno. Comprendo tuttavia che la sua anzianità di servizio e la sua coscienza di autodidatta possano sembrare dei limiti alla sua docilità, o meglio a quel conformismo che oggi è più necessario che mai, data la particolare delicatezza della situazione. Non c'è, per evitare ogni possibile divario, che precisare in forma categorica e contrattuale la posizione di autorità che dovrebbe avere di fronte a lui il rappresentante della Giunta. Una volta chiarite le mansioni e le posizioni, credo che si possa fidare sulla parola data da Molino.
Questa almeno è la convinzione che mi sono fatta di lui in quasi vent'anni di collaborazione; nè suppongo che quest'ultima parentesi lo abbia mutato.
Caro don Giulio: le chiedo scusa se, pregato, m'ingerisco in cose d' A.C. che non mi riguardano; ma se questi poveri vecchi, vittime un po'tutti della situazione, non si danno la mano e non spendono almeno una parola d'amicizia, chi, fra tanto accanirsi di avversari, testimonierà per loro?
Ella giudicherà certo colla più retta coscienza e, senza dubbio, con più esatta cognizione di causa, ma non sarà permesso a noi di ricordare che per l' A.C. nell'una o nell'altra forma abbiamo aspramente e faticosamente battagliato? Non intendo con ciò fare nemmeno la più leggera amichevole pressione su chi deve prendere una decisione, della quale non conosco tutte le circostanze. Ce ne possono essere altre in senso contrario. Ma credo che una favorevole non debba essere dimenticata: anche l' A.C . ha dovuto esperimentare che i ferri vecchi, arroventati nelle antiche fucine, sono ancora buoni anche nei tempi nuovi.
Caro D. Giulio, colgo l'occasione per mandarle i saluti più affettuosi. Leggo con interesse la V.T. Sono dell'opinione – un'eresia – che dovrebbero esistere solo i settimanali; perciò, Lei mi dirà, sei poco atto a giudicare dei quotidiani.
– Sicuro, tanto più che non li leggo. – Ma io intendo scriverle degli uomini e del modo di usare dell'opera loro.
L'abbraccio affettuosamente. Se crede opportuno, conveniente od utile di questa mia testimonianza può dare notizia anche al suo rev.mo presidente prof. Rauzi.
dev. Alcide
