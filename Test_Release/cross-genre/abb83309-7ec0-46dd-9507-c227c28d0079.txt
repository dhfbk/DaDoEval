Roma

Carissimo Don Luigi,
so bene che dopo tanto silenzio questa lettera non potrà recarti soddisfazione, perché entrambi avremmo bisogno di riprendere un contatto intellettuale e sentimentale che dieci anni fa ci era divenuto così caro e che non si può ristabilire se non di presenza e guardandosi negli occhi; ma io voglio dirti almeno con quanto affetto pensi a te, specie in questi giorni, nei quali si ricordano gli anni che se ne sono andati e si riflette su quelli che se ne vanno.
Vivo – come saprai – tra la famiglia e la biblioteca, all'ombra del Cupolone, ringraziando la Provvidenza d'avermi riservata almeno un po' di pace esteriore. La pace interna difficilmente si raggiunge, quando lo spirito, abituato alla dilatazione sociale, deve venir compresso entro la sfera limitata della persona. Penoso è particolarmente il dover assistere inerti all'oscuramento d'idee che avevano illuminato tanto cammino della nostra vita. Nessun rimpianto del passato può eguagliare l'amarezza che si prova al presente nell'assistere passivi a disorientamenti ed equivoci, a dissimulazioni di prìncipi, una volta proclamati sacri ed inderogabili. Gli è che come politici si può ben considerarsi morti, ma come cattolici no, a meno di non perdere la fede.
Prima di tacere per sempre, vorrei poter scrivere almeno un piccolo libro, analogo a quello pubblicato dal Sortais nel 1914 (Les cath en face de la démocratie) riferito invece ai problemi d'oggi, e con una buona introduzione storica, perché la storia oramai i vecchi dimenticano e i giovani non studiano più. Ma la mia situazione m'impone di astenermi non solo dalla politica, ma anche da qualunque attività che possa interpretarsi, sia pure in senso lato, come affine alla politica. Perciò il mio destino è di schedare oggettivamente e mussulmanamente i libri altrui. Anche il mio più accanito avversario, se mi vedesse alle prese con questo sistema di pedantesca acribia, si sentirebbe forse riconciliato.
Non credere tuttavia ch'io viva nel passato, come molti fanno per loro comodità spirituale: mi sforzo invece di "aggiornarmi", di comprendere l'evoluzione dei tempi e di rendere giustizia alle nuove generazioni. M'interessa sovratutto il corporativismo. Avrai ricevuto il libro del Razza che ti feci spedire. Dell'estero in biblioteca si legge specialmente la "Vie intellectuelle", la quale ha ereditato il ruolo di München-Gladbach.
Francesca ti vuole essere rispettosamente ricordata. Donna valorosa e adattabile alle vicende, non si duole nemmeno di avermi dato quattro bambine – l'ultima ha sette mesi – perché i maschi, ella dice, ci avrebbero recato delusione. Con me vive, dopo la morte di papà, la sorella. Mio fratello Augusto lavora nel piccolo commercio a Borgo Vals con mio cognato Pietro. L'estate rivediamo i nostri monti ed allora riprendiamo forza e colore. Vedimi abbronzato e fiero al passo di Sella (Dolomiti) il 3 sett. 1933, dopo una faticosa cordata con mio fratello, sua moglie e due altri giovani amici. La montagna, la patria della natura è rimasta la nostra gioia. Ben comprendo la gravità del tuo sacrifizio di esule, quando penso alla terra. Per fortuna tu sai vivere in sfere altissime una seconda vita: quanti hanno letto ed ammirato come me la tua trilogia, hanno sentito passar alto nel cielo il volo del tuo ingegno!
Don L. mi disse di averti incontrato in buona salute. Che ti debbo augurare per l'anno nuovo se non che il tuo forte spirito trovi sempre corrispondenza in un fisico resistente?
Costretti a vivere lontani, senza quasi saper mai l'uno dell'altro – ho un'idea assai vaga della tua attività, della tua vita – affidiamo al Padre comune l'amicizia coi suoi voti e coi suoi desideri di bene. Buon anno dunque, carissimo don Luigi, e accetta il mio abbraccio fraterno.
Tuo
Alcide

Se mai volessi scrivermi qualche volta in biblioteca, indirizza: Augusto Frati, Bibl. Vaticana – perché i superiori non desiderano che noi, avventizi, ci facciamo dirigere colà la nostra corrispondenza. Il Frati è un custode che mi passerà certo la lettera: l'ho ben rassicurato che il nostro raro carteggio non potrà preoccupare nessuno.
