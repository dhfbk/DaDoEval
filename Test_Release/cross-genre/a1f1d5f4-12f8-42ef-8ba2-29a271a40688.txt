Trento

Molto Rev. signor professore,
ritornato a Trento mi viene trasmessa la lettera a Lei scritta da don Perli.
Sono desolato per la persistente guigne che accompagna ogni nostra azione in Giudicarie. Questa volta però non intendiamo assumere la responsabilità di una situazione, che viene aggravata dai colpi di testa di quel rev. signor decano.
In occasione di una conferenza a Tione, ebbi uno scambio d'idee coi fiduciari del distretto. In tale convegno, al quale presenziava anche il signor decano, fu deliberato: di non promuovere per ora almeno alcuna organizzazione specifica per i contadini, ma d'intensificare invece la propaganda al partito popolare. A tale scopo si doveva mandare un conferenziere da Trento che girasse tutto il distretto.
Io promisi di fare il possibile per mandare tale conferenziere pur non nascondendo le difficoltà che avrei incontrato. A tale uopo pregai il signor decano di mandare al nostro ufficio una specie di calendario delle conferenze.
La cosa mi fu anzitutto difficoltosa, perché Don Perli mi dichiarò, dopo il convegno, di non volere assolutamente l'ing. Ferazza che mi proponevo di mandare.
Non mi rimaneva che incaricare il Dr. Piccinini, il quale s'impegnò di andare in Giudicarie appena le sue funzioni presso la Banca Cattolica gliel'avrebbero permesso. Egli non seppe d'essere libero che venerdì, telegrafò quindi al signor decano che provvedesse per domenica e lunedì. Si trattava di fissare intanto due conferenze, per non perder tempo, rimettendo il resto dell'itinerario ad un'intesa vocale. Piccinini era disposto a rimanere in Giudicarie anche una dozzina di giorni. Per tutta risposta Don Perli telegrafò: stia a casa.
A parte la sconvenienza del tono, col quale il signor decano ci tratta pubblicamente da chierichetti lascio giudicare a Lei se era questo il modo di troncare ogni intesa.
In quanto agli accordi col Carbonari, noi non ci entriamo affatto; abbiamo anzi concluso nel convegno succitato non essere opportuno far della propaganda per l'organizzazione di classe. Ad ogni modo abbiamo sempre sconsigliato qualsiasi accordo con i propagandisti i quali non sono liberi di disporre del loro tempo.
Le rimetto, signor professore, queste osservazioni perché ne faccia l'uso che crede. Le sarei però grato se facesse sapere al M. Rev. Don Perli che mi credo in diritto, dopo quanto è avvenuto, di comunicare direttamente alle sezioni per qual motivo il giro di propaganda non s'è potuto fare.
Accolga i sensi del mio più vivo ossequio
Devotissimo

Il Segretario

Per cortese notizia
Degasperi
